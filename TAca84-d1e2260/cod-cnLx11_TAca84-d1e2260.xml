<?xml version="1.0" encoding="UTF-8"?><?xml-model href="https://raw.githubusercontent.com/lombardpress/lombardpress-schema/1.0.0/src/out/diplomatic.rng" type="application/xml" schematypens="http://relaxng.org/ns/structure/1.0"?><?xml-model href="https://raw.githubusercontent.com/lombardpress/lombardpress-schema/1.0.0/src/out/diplomatic.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Quaestio 1</title>
            <author ref="#Aquinas">Thomas Aquinas</author>
            <respStmt>
               <name ref="#jeffreycwitt">Jeffrey C. Witt</name>
               <resp>TEI Encoder</resp>
            </respStmt>
         </titleStmt>
         <editionStmt>
            <edition n="0.0.0-dev">
               <title>Quaestio 1</title>
               <date when="2025-06-09">June 09, 2025</date>
            </edition>
         </editionStmt>
         <publicationStmt>
            <authority>SCTA</authority>
            <availability status="free">
               <p>Published under a <ref target="https://creativecommons.org/licenses/by-nc-sa/4.0/">Attribution-NonCommercial-ShareAlike 4.0 International (CC BY-NC-SA 4.0)</ref>
               </p>
            </availability>
         </publicationStmt>
         <sourceDesc>
            <listWit>
               <witness xml:id="L" n="cod-cnLx11">Rome, 1903, v. 11</witness>
            </listWit>
         </sourceDesc>
      </fileDesc>
      <encodingDesc>
         <schemaRef n="lbp-diplomatic-1.0.0" url="https://raw.githubusercontent.com/lombardpress/lombardpress-schema/1.0.0/src/out/diplomatic.rng"/>
         <editorialDecl>
            <p>Encoding of this text has followed the recommendations of the LombardPress 1.0.0
       guidelines for a diplomatic edition.</p>
         </editorialDecl>
      </encodingDesc>
      <revisionDesc status="draft">
         <listChange>
            <change when="2025-06-09" status="draft" n="0.0.0">
               <p>Created file for the first time.</p>
            </change>
         </listChange>
      </revisionDesc>
   </teiHeader>
   <text xml:lang="la">
      <front>
         <div xml:id="starts-on">
            <pb ed="#L" n="NaN"/>
         </div>
      </front>
      <body>
         <div xml:id="TAca84-d1e2260"><!-- p3-q1 -->
            <head xml:id="TAca84-d1e2260-Hd1e97">Quaestio 1</head>
            <div xml:id="TAca84-d1e2260-Dd1e99">
               <head xml:id="TAca84-d1e2260-Hd1e101">Prooemium</head>
               <p xml:id="TAca84-d1e2260-d1e103"> Circa primum tria consideranda occurrunt, primo quidem, de convenientia incarnationis ipsius; secundo, de modo unionis verbi incarnati; tertio, de his quae consequuntur ad hanc unionem. Circa primum quaeruntur sex. Primo, utrum conveniens fuerit Deum incarnari. Secundo, utrum fuerit necessarium ad reparationem humani generis. Tertio, utrum, si non fuisset peccatum, Deus incarnatus fuisset. Quarto, utrum principalius sit incarnatus ad tollendum originale peccatum quam actuale. Quinto, utrum conveniens fuerit Deum incarnari a principio mundi. Sexto, utrum eius incarnatio differri debuerit usque in finem mundi.</p>
            </div>
            <div xml:id="TAca84-d1e2260-Dd1e106">
               <head xml:id="TAca84-d1e2260-Hd1e108">Articulus 1</head>
               <p xml:id="TAca84-d1e2260-d1e110"> Ad primum sic proceditur. Videtur quod non fuerit conveniens Deum incarnari. Cum enim Deus ab aeterno sit ipsa essentia bonitatis, sic optimum est ipsum esse sicut ab aeterno fuit. Sed Deus ab aeterno fuit absque omni carne. Ergo convenientissimum est ipsum non esse carni unitum. Non ergo fuit conveniens Deum incarnari.</p>
               <p xml:id="TAca84-d1e2260-d1e112"> Praeterea, quae sunt in infinitum distantia, inconvenienter iunguntur, sicut inconveniens esset iunctura si quis pingeret imaginem in qua <quote xml:id="TAca84-d1e2260-Qd1e114">humano capiti cervix iungeretur equina</quote>. Sed Deus et caro in infinitum distant, cum Deus sit simplicissimus caro autem composita, et praecipue humana. Ergo inconveniens fuit quod Deus carni uniretur humanae.</p>
               <p xml:id="TAca84-d1e2260-d1e117"> Praeterea, sic distat corpus a summo spiritu sicut malitia a summa bonitate. Sed omnino esset inconveniens quod Deus, qui est summa bonitas, malitiam assumeret. Ergo non est conveniens quod summus spiritus increatus corpus assumeret.</p>
               <p xml:id="TAca84-d1e2260-d1e119"> Praeterea, inconveniens est ut qui excedit magna, contineatur in minimo; et cui imminet cura magnorum, ad parva se transferat. Sed Deum, qui totius mundi curam gerit, tota universitas capere non sufficit. Ergo videtur inconveniens quod <quote xml:id="TAca84-d1e2260-Qd1e121">intra corpusculum vagientis infantiae lateat cui parum putatur universitas; et tandiu a sedibus suis absit ille regnator, atque ad unum corpusculum totius mundi cura transferatur</quote>; ut Volusianus scribit ad Augustinum.</p>
               <p xml:id="TAca84-d1e2260-d1e125"> Sed contra, illud videtur esse convenientissimum ut per visibilia monstrentur invisibilia Dei, ad hoc enim totus mundus est factus, ut patet per illud apostoli, Rom. I, <quote xml:id="TAca84-d1e2260-Qd1e127">invisibilia Dei per ea quae facta sunt, intellecta, conspiciuntur</quote>. Sed sicut Damascenus dicit, in principio III libri, <quote xml:id="TAca84-d1e2260-Qd1e129">per incarnationis mysterium monstratur simul bonitas et sapientia et iustitia et potentia Dei</quote> vel virtus, <quote xml:id="TAca84-d1e2260-Qd1e131">bonitas quidem, quoniam non despexit proprii plasmatis infirmitatem; iustitia vero, quoniam non alium facit vincere tyrannum, neque vi eripit ex morte hominem; sapientia vero, quoniam invenit difficillimi decentissimam solutionem; potentia vero</quote>, sive virtus, <quote xml:id="TAca84-d1e2260-Qd1e133">infinita, quia nihil est maius quam Deum fieri hominem</quote>. Ergo conveniens fuit Deum incarnari.</p>
               <p xml:id="TAca84-d1e2260-d1e136"> Respondeo dicendum quod unicuique rei conveniens est illud quod competit sibi secundum rationem propriae naturae, sicut homini conveniens est ratiocinari quia hoc convenit sibi inquantum est rationalis secundum suam naturam. Ipsa autem natura Dei est bonitas, ut patet per Dionysium, I cap. de Div. Nom. Unde quidquid pertinet ad rationem boni, conveniens est Deo. Pertinet autem ad rationem boni ut se aliis communicet, ut patet per Dionysium, IV cap. de Div. Nom. Unde ad rationem summi boni pertinet quod summo modo se creaturae communicet. Quod quidem maxime fit per hoc quod <quote xml:id="TAca84-d1e2260-Qd1e138">naturam creatam sic sibi coniungit ut una persona fiat ex tribus, verbo, anima et carne</quote>, sicut dicit Augustinus, XIII de Trin. Unde manifestum est quod conveniens fuit Deum incarnari.</p>
               <p xml:id="TAca84-d1e2260-d1e141"> Ad primum ergo dicendum quod incarnationis mysterium non est impletum per hoc quod Deus sit aliquo modo a suo statu immutatus in quo ab aeterno non fuit, sed per hoc quod novo modo creaturae se univit, vel potius eam sibi. Est autem conveniens ut creatura, quae secundum rationem sui mutabilis est, non semper eodem modo se habeat. Et ideo, sicut creatura, cum prius non esset, in esse producta est, convenienter, cum prius non esset unita Deo, postmodum fuit ei unita.</p>
               <p xml:id="TAca84-d1e2260-d1e143"> Ad secundum dicendum quod uniri Deo in unitate personae non fuit conveniens carni humanae secundum conditionem suae naturae, quia hoc erat supra dignitatem ipsius. Conveniens tamen fuit Deo, secundum infinitam excellentiam bonitatis eius, ut sibi eam uniret pro salute humana.</p>
               <p xml:id="TAca84-d1e2260-d1e145"> Ad tertium dicendum quod quaelibet alia conditio secundum quam quaecumque creatura differt a creatore, a Dei sapientia est instituta, et ad Dei bonitatem ordinata, Deus enim propter suam bonitatem, cum sit increatus, immobilis, incorporeus, produxit creaturas mobiles et corporeas; et similiter malum poenae a Dei iustitia est introductum propter gloriam Dei. Malum vero culpae committitur per recessum ab arte divinae sapientiae et ab ordine divinae bonitatis. Et ideo conveniens esse potuit assumere naturam creatam, mutabilem, corpoream et poenalitati subiectam, non autem fuit conveniens ei assumere malum culpae.</p>
               <p xml:id="TAca84-d1e2260-d1e147"> Ad quartum dicendum quod, sicut Augustinus respondet, in epistola ad Volusianum, <quote xml:id="TAca84-d1e2260-Qd1e149">non habet hoc Christiana doctrina, quod ita sit Deus infusus carni humanae ut curam gubernandae universitatis vel deseruerit vel amiserit, vel ad illud corpusculum quasi contractam transtulerit, hominum est iste sensus nihil nisi corpus valentium cogitare. Deus autem non mole, sed virtute magnus est, unde magnitudo virtutis eius nullas in angusto sentit angustias. Non est ergo incredibile, ut verbum hominis transiens simul auditur a multis et a singulis totum, quod verbum Dei permanens simul ubique sit totum</quote>. Unde nullum inconveniens sequitur, Deo incarnato.</p>
            </div>
            <div xml:id="TAca84-d1e2260-Dd1e153">
               <head xml:id="TAca84-d1e2260-Hd1e155">Articulus 2</head>
               <p xml:id="TAca84-d1e2260-d1e157"> Ad secundum sic proceditur. Videtur quod non fuerit necessarium ad reparationem humani generis verbum Dei incarnari. Verbo enim Dei, cum sit Deus perfectus, ut in primo habitum est, nihil virtutis per carnem assumptam accrevit. Si ergo verbum Dei incarnatum naturam reparavit, etiam absque carnis assumptione eam potuit reparare.</p>
               <p xml:id="TAca84-d1e2260-d1e159"> Praeterea, ad reparationem humanae naturae, quae per peccatum collapsa erat, nihil aliud requiri videbatur quam quod homo satisfaceret pro peccato. Non enim Deus ab homine requirere plus debet quam possit, et, cum pronior sit ad miserendum quam ad puniendum, sicut homini imputat actum peccati, ita etiam videtur quod ei imputet ad deletionem peccati actum contrarium. Non ergo fuit necessarium ad reparationem humanae naturae verbum Dei incarnari.</p>
               <p xml:id="TAca84-d1e2260-d1e161"> Praeterea, ad salutem hominis praecipue pertinet ut Deum revereatur, unde dicitur Malach. I, <quote xml:id="TAca84-d1e2260-Qd1e163">si ego dominus, ubi timor meus? Si pater, ubi honor meus?</quote> Sed ex hoc ipso homines Deum magis reverentur quod eum considerant super omnia elevatum, et ab hominum sensibus remotum, unde in Psalmo dicitur, <quote xml:id="TAca84-d1e2260-Qd1e165">excelsus super omnes gentes dominus, et super caelos gloria eius</quote>; et postea subditur, <quote xml:id="TAca84-d1e2260-Qd1e167">quis sicut dominus Deus noster?</quote> Quod ad reverentiam pertinet. Ergo videtur non convenire humanae saluti quod Deus nobis similis fieret per carnis assumptionem.</p>
               <p xml:id="TAca84-d1e2260-d1e170"> Sed contra, illud per quod humanum genus liberatur a perditione, est necessarium ad humanam salutem. Sed mysterium divinae incarnationis est huiusmodi, secundum illud Ioan. III, <quote xml:id="TAca84-d1e2260-Qd1e172">sic Deus dilexit mundum ut filium suum unigenitum daret, ut omnis qui credit in ipsum non pereat, sed habeat vitam aeternam</quote>. Ergo necesse fuit ad humanam salutem Deum incarnari.</p>
               <p xml:id="TAca84-d1e2260-d1e176"> Respondeo dicendum quod ad finem aliquem dicitur aliquid esse necessarium dupliciter, uno modo, sine quo aliquid esse non potest, sicut cibus est necessarius ad conservationem humanae vitae; alio modo, per quod melius et convenientius pervenitur ad finem, sicut equus necessarius est ad iter. Primo modo Deum incarnari non fuit necessarium ad reparationem humanae naturae, Deus enim per suam omnipotentem virtutem poterat humanam naturam multis aliis modis reparare. Secundo autem modo necessarium fuit Deum incarnari ad humanae naturae reparationem. Unde dicit Augustinus, XIII de Trin., <quote xml:id="TAca84-d1e2260-Qd1e178">ostendamus non alium modum possibilem Deo defuisse, cuius potestati omnia aequaliter subiacent, sed sanandae miseriae nostrae convenientiorem alium modum non fuisse</quote>. Et hoc quidem considerari potest quantum ad promotionem hominis in bono. Primo quidem, quantum ad fidem, quae magis certificatur ex hoc quod ipsi Deo loquenti credit. Unde Augustinus dicit, XI de Civ. Dei, <quote xml:id="TAca84-d1e2260-Qd1e180">ut homo fidentius ambularet ad veritatem, ipsa veritas, Dei filius, homine assumpto, constituit atque fundavit fidem</quote>. Secundo, quantum ad spem, quae per hoc maxime erigitur. Unde Augustinus dicit, XIII de Trin., <quote xml:id="TAca84-d1e2260-Qd1e182">nihil tam necessarium fuit ad erigendam spem nostram quam ut demonstraretur nobis quantum diligeret nos Deus. Quid vero huius rei isto indicio manifestius, quam ut Dei filius naturae nostrae dignatus est inire consortium?</quote> Tertio, quantum ad caritatem, quae maxime per hoc excitatur. Unde Augustinus dicit, in libro de catechizandis rudibus, <quote xml:id="TAca84-d1e2260-Qd1e184">quae maior causa est adventus domini, nisi ut ostenderet Deus dilectionem suam in nobis?</quote> Et postea subdit, <quote xml:id="TAca84-d1e2260-Qd1e186">si amare pigebat, saltem reamare non pigeat</quote>. Quarto, quantum ad rectam operationem, in qua nobis exemplum se praebuit. Unde Augustinus dicit, in quodam sermone de nativitate domini, <quote xml:id="TAca84-d1e2260-Qd1e189">homo sequendus non erat, qui videri poterat, Deus sequendus erat, qui videri non poterat. Ut ergo exhiberetur homini et qui ab homine videretur, et quem homo sequeretur, Deus factus est homo</quote>. Quinto, quantum ad plenam participationem divinitatis, quae vere est hominis beatitudo, et finis humanae vitae. Et hoc collatum est nobis per Christi humanitatem, dicit enim Augustinus, in quodam sermone de Nativ. domini, <quote xml:id="TAca84-d1e2260-Qd1e191">factus est Deus homo, ut homo fieret Deus</quote>. Similiter etiam hoc utile fuit ad remotionem mali. Primo enim per hoc homo instruitur ne sibi Diabolum praeferat, et eum veneretur, qui est auctor peccati. Unde dicit Augustinus, XIII de Trin., <quote xml:id="TAca84-d1e2260-Qd1e193">quando sic Deo coniungi potuit humana natura ut fieret una persona, superbi illi maligni spiritus non ideo se audeant homini praeponere quia non habent carnem</quote>. Secundo, quia per hoc instruimur quanta sit dignitas humanae naturae, ne eam inquinemus peccando. Unde dicit Augustinus, in libro de vera religione, <quote xml:id="TAca84-d1e2260-Qd1e195">demonstravit nobis Deus quam excelsum locum inter creaturas habeat humana natura, in hoc quod hominibus in vero homine apparuit</quote>. Et Leo Papa dicit, in sermone de nativitate, <quote xml:id="TAca84-d1e2260-Qd1e197">agnosce, o Christiane, dignitatem tuam, et divinae consors factus naturae, noli in veterem vilitatem degeneri conversatione redire</quote>. Tertio quia, ad praesumptionem hominis tollendam, <quote xml:id="TAca84-d1e2260-Qd1e199">gratia Dei, nullis meritis praecedentibus, in homine Christo nobis commendatur</quote>, ut dicitur XIII de Trinitate. Quarto, quia <quote xml:id="TAca84-d1e2260-Qd1e202">superbia hominis, quae maximum impedimentum est ne inhaereatur Deo per tantam Dei humilitatem redargui potest atque sanari</quote>, ut Augustinus dicit ibidem. Quinto, ad liberandum hominem a servitute. Quod quidem, ut Augustinus dicit, XIII de Trin., <quote xml:id="TAca84-d1e2260-Qd1e204">fieri debuit sic ut Diabolus iustitia hominis Iesu Christi superaretur</quote>, quod factum est Christo satisfaciente pro nobis. Homo autem purus satisfacere non poterat pro toto humano genere; Deus autem satisfacere non debebat; unde oportebat Deum et hominem esse Iesum Christum. Unde et Leo Papa dicit, in sermone de Nativ., <quote xml:id="TAca84-d1e2260-Qd1e206">suscipitur a virtute infirmitas, a maiestate humilitas, ut, quod nostris remediis congruebat, unus atque idem Dei et hominum mediator et mori ex uno, et resurgere posset ex altero. Nisi enim esset verus Deus, non afferret remedium, nisi esset homo verus, non praeberet exemplum</quote>. Sunt autem et aliae plurimae utilitates quae consecutae sunt, supra comprehensionem sensus humani.</p>
               <p xml:id="TAca84-d1e2260-d1e209"> Ad primum ergo dicendum quod ratio illa procedit secundum primum modum necessarii, sine quo ad finem perveniri non potest.</p>
               <p xml:id="TAca84-d1e2260-d1e211"> Ad secundum dicendum quod aliqua satisfactio potest dici sufficiens dupliciter. Uno modo, perfecte, quia est condigna per quandam adaequationem ad recompensationem commissae culpae. Et sic hominis puri satisfactio sufficiens esse non potuit, quia tota natura humana erat per peccatum corrupta; nec bonum alicuius personae, vel etiam plurium, poterat per aequiparantiam totius naturae detrimentum recompensare. Tum etiam quia peccatum contra Deum commissum quandam infinitatem habet ex infinitate divinae maiestatis, tanto enim offensa est gravior, quanto maior est ille in quem delinquitur. Unde oportuit, ad condignam satisfactionem, ut actio satisfacientis haberet efficaciam infinitam, ut puta Dei et hominis existens. Alio modo potest dici satisfactio sufficiens imperfecte, scilicet secundum acceptationem eius qui est ea contentus, quamvis non sit condigna. Et hoc modo satisfactio puri hominis est sufficiens. Et quia omne imperfectum praesupponit aliquid perfectum, a quo sustentetur, inde est quod omnis puri hominis satisfactio efficaciam habet a satisfactione Christi.</p>
               <p xml:id="TAca84-d1e2260-d1e213"> Ad tertium dicendum quod Deus, assumendo carnem, suam maiestatem non minuit, et per consequens non minuitur ratio reverentiae ad ipsum. Quae augetur per augmentum cognitionis ipsius. Ex hoc autem quod nobis appropinquare voluit per carnis assumptionem, magis nos ad se cognoscendum attraxit.</p>
            </div>
            <div xml:id="TAca84-d1e2260-Dd1e216">
               <head xml:id="TAca84-d1e2260-Hd1e218">Articulus 3</head>
               <p xml:id="TAca84-d1e2260-d1e220"> Ad tertium sic proceditur. Videtur quod, si homo non peccasset, nihilominus Deus incarnatus fuisset. Manente enim causa, manet effectus. Sed sicut Augustinus dicit, XIII de Trin., <quote xml:id="TAca84-d1e2260-Qd1e222">alia multa sunt cogitanda in Christi incarnatione</quote> praeter absolutionem a peccato, de quibus dictum est. Ergo, etiam si homo non peccasset, Deus incarnatus fuisset.</p>
               <p xml:id="TAca84-d1e2260-d1e225"> Praeterea, ad omnipotentiam divinae virtutis pertinet ut opera sua perficiat, et se manifestet per aliquem infinitum effectum. Sed nulla pura creatura potest dici infinitus effectus, cum sit finita per suam essentiam. In solo autem opere incarnationis videtur praecipue manifestari infinitus effectus divinae potentiae, per hoc quod in infinitum distantia coniunguntur, inquantum factum est quod homo esset Deus. In quo etiam opere maxime videtur perfici universum, per hoc quod ultima creatura, scilicet homo, primo principio coniungitur, scilicet Deo. Ergo, etiam si homo non peccasset, Deus incarnatus fuisset.</p>
               <p xml:id="TAca84-d1e2260-d1e227"> Praeterea, humana natura per peccatum non est facta capacior gratiae. Sed post peccatum capax est gratiae unionis, quae est maxima gratia. Ergo, si homo non peccasset, humana natura huius gratiae capax fuisset. Nec Deus subtraxisset naturae humanae bonum cuius capax erat. Ergo, si homo non peccasset, Deus incarnatus fuisset.</p>
               <p xml:id="TAca84-d1e2260-d1e229"> Praeterea, praedestinatio Dei est aeterna. Sed dicitur, Rom. I, de Christo, quod <quote xml:id="TAca84-d1e2260-Qd1e231">praedestinatus est filius Dei in virtute</quote>. Ergo etiam ante peccatum necessarium erat filium Dei incarnari, ad hoc quod Dei praedestinatio impleretur.</p>
               <p xml:id="TAca84-d1e2260-d1e235"> Praeterea, incarnationis mysterium est primo homini revelatum, ut patet per hoc quod dixit, <quote xml:id="TAca84-d1e2260-Qd1e237">hoc nunc os ex ossibus meis</quote>, etc., quod apostolus dicit esse <quote xml:id="TAca84-d1e2260-Qd1e239">magnum sacramentum in Christo et Ecclesia</quote>, ut patet Ephes. V. Sed homo non potuit esse praescius sui casus, eadem ratione qua nec Angelus, ut Augustinus probat, super Gen. ad Litt. Ergo, etiam si homo non peccasset, Deus incarnatus fuisset.</p>
               <p xml:id="TAca84-d1e2260-d1e242"> Sed contra est quod Augustinus dicit, in libro de verbis Dom., exponens illud quod habetur Luc. XIX, <quote xml:id="TAca84-d1e2260-Qd1e244">venit filius hominis quaerere et salvum facere quod perierat, si homo non peccasset, filius hominis non venisset</quote>. Et I ad Tim. I, super illud verbum, <quote xml:id="TAca84-d1e2260-Qd1e246">Christus venit in hunc mundum ut peccatores salvos faceret</quote>, dicit Glossa, <quote xml:id="TAca84-d1e2260-Qd1e248">nulla causa veniendi fuit Christo domino, nisi peccatores salvos facere. Tolle morbos, tolle vulnera, et nulla medicinae est causa</quote>.</p>
               <p xml:id="TAca84-d1e2260-d1e251"> Respondeo dicendum quod aliqui circa hoc diversimode opinantur. Quidam enim dicunt quod, etiam si homo non peccasset, Dei filius fuisset incarnatus. Alii vero contrarium asserunt. Quorum assertioni magis assentiendum videtur. Ea enim quae ex sola Dei voluntate proveniunt, supra omne debitum creaturae, nobis innotescere non possunt nisi quatenus in sacra Scriptura traduntur, per quam divina voluntas innotescit. Unde, cum in sacra Scriptura ubique incarnationis ratio ex peccato primi hominis assignetur, convenientius dicitur incarnationis opus ordinatum esse a Deo in remedium peccati, ita quod, peccato non existente, incarnatio non fuisset. Quamvis potentia Dei ad hoc non limitetur, potuisset enim, etiam peccato non existente, Deus incarnari.</p>
               <p xml:id="TAca84-d1e2260-d1e253"> Ad primum ergo dicendum quod omnes aliae causae quae sunt assignatae, pertinent ad remedium peccati. Si enim homo non peccasset, perfusus fuisset lumine divinae sapientiae, et iustitiae rectitudine perfectus a Deo, ad omnia necessaria cognoscenda. Sed quia homo, deserto Deo, ad corporalia collapsus erat, conveniens fuit ut Deus, carne assumpta, etiam per corporalia ei salutis remedium exhiberet. Unde dicit Augustinus, super illud Ioan. I cap., <quote xml:id="TAca84-d1e2260-Qd1e255">verbum caro factum est, caro te obcaecaverat, caro te sanat, quoniam sic venit Christus ut de carne vitia carnis exstingueret</quote>.</p>
               <p xml:id="TAca84-d1e2260-d1e258"> Ad secundum dicendum quod in ipso modo productionis rerum ex nihilo divina virtus infinita ostenditur. Ad perfectionem etiam universi sufficit quod naturali modo creatura ordinetur sic in Deum sicut in finem. Hoc autem excedit limites perfectionis naturae, ut creatura uniatur Deo in persona.</p>
               <p xml:id="TAca84-d1e2260-d1e260"> Ad tertium dicendum quod duplex capacitas attendi potest in humana natura. Una quidem secundum ordinem potentiae naturalis. Quae a Deo semper impletur, qui dat unicuique rei secundum suam capacitatem naturalem. Alia vero secundum ordinem divinae potentiae, cui omnis creatura obedit ad nutum. Et ad hoc pertinet ista capacitas. Non autem Deus omnem talem capacitatem naturae replet, alioquin, Deus non posset facere in creatura nisi quod facit; quod falsum est, ut in primo habitum est. Nihil autem prohibet ad aliquid maius humanam naturam productam esse post peccatum, Deus enim permittit mala fieri ut inde aliquid melius eliciat. Unde dicitur Rom. V, <quote xml:id="TAca84-d1e2260-Qd1e262">ubi abundavit iniquitas, superabundavit et gratia</quote>. Unde et in benedictione cerei paschalis dicitur, <quote xml:id="TAca84-d1e2260-Qd1e264">o felix culpa, quae talem ac tantum meruit habere redemptorem</quote>.</p>
               <p xml:id="TAca84-d1e2260-d1e268"> Ad quartum dicendum quod praedestinatio praesupponit praescientiam futurorum. Et ideo, sicut Deus praedestinat salutem alicuius hominis per orationem aliorum implendam, ita etiam praedestinavit opus incarnationis in remedium humani peccati.</p>
               <p xml:id="TAca84-d1e2260-d1e270"> Ad quintum dicendum quod nihil prohibet alicui revelari effectus cui non revelatur causa. Potuit ergo primo homini revelari incarnationis mysterium sine hoc quod esset praescius sui casus, non enim quicumque cognoscit effectum, cognoscit et causam.</p>
            </div>
            <div xml:id="TAca84-d1e2260-Dd1e274">
               <head xml:id="TAca84-d1e2260-Hd1e276">Articulus 4</head>
               <p xml:id="TAca84-d1e2260-d1e278"> Ad quartum sic proceditur. Videtur quod Deus principalius incarnatus fuerit in remedium actualium peccatorum quam in remedium originalis peccati. Quanto enim peccatum est gravius, tanto magis humanae saluti adversatur, propter quam Deus est incarnatus. Sed peccatum actuale est gravius quam originale peccatum, minima enim poena debetur originali peccato, ut Augustinus dicit, contra Iulianum. Ergo principalius incarnatio Christi ordinatur ad deletionem actualium peccatorum.</p>
               <p xml:id="TAca84-d1e2260-d1e280"> Praeterea, peccato originali non debetur poena sensus, sed solum poena damni, ut in secundo habitum est. Sed Christus venit pro satisfactione peccatorum poenam sensus pati in cruce, non autem poenam damni, quia nullum defectum habuit divinae visionis aut fruitionis. Ergo principalius venit ad deletionem peccati actualis quam originalis.</p>
               <p xml:id="TAca84-d1e2260-d1e282"> Praeterea, sicut Chrysostomus dicit, in II de compunctione cordis, <quote xml:id="TAca84-d1e2260-Qd1e284">hic est affectus servi fidelis, ut beneficia domini sui quae communiter omnibus data sunt, quasi sibi soli praestita reputet</quote>, quasi enim de se solo loquens Paulus ita scribit, ad Galat. II, <quote xml:id="TAca84-d1e2260-Qd1e286">dilexit me, et tradidit semetipsum pro me</quote>. Sed propria peccata nostra sunt actualia, originale enim est commune peccatum. Ergo hunc affectum debemus habere, ut aestimemus eum principaliter propter actualia peccata venisse.</p>
               <p xml:id="TAca84-d1e2260-d1e289"> Sed contra est quod Ioan. I dicitur, <quote xml:id="TAca84-d1e2260-Qd1e291">ecce agnus Dei, ecce qui tollit peccata mundi</quote>.</p>
               <p xml:id="TAca84-d1e2260-d1e295"> Respondeo dicendum quod certum est Christum venisse in hunc mundum non solum ad delendum illud peccatum quod traductum est originaliter in posteros, sed etiam ad deletionem omnium peccatorum quae postmodum superaddita sunt, non quod omnia deleantur (quod est propter defectum hominum, qui Christo non inhaerent, secundum illud Ioan. III, <quote xml:id="TAca84-d1e2260-Qd1e297">venit lux in mundum, et dilexerunt homines magis tenebras quam lucem</quote>), sed quia ipse exhibuit quod sufficiens fuit ad omnem deletionem. Unde dicitur Rom. V, <quote xml:id="TAca84-d1e2260-Qd1e299">non sicut delictum, sic et donum, nam iudicium ex uno in condemnationem, gratia autem ex multis delictis in iustificationem</quote>. Tanto autem principalius ad alicuius peccati deletionem Christus venit, quanto illud peccatum maius est. Dicitur autem maius aliquid dupliciter. Uno modo, intensive, sicut est maior albedo quae est intensior. Et per hunc modum maius est peccatum actuale quam originale, quia plus habet de ratione voluntarii, ut in secundo dictum est. Alio modo dicitur aliquid maius extensive, sicut dicitur maior albedo quae est in maiori superficie. Et hoc modo peccatum originale, per quod totum genus humanum inficitur, est maius quolibet peccato actuali, quod est proprium singularis personae. Et quantum ad hoc, Christus principalius venit ad tollendum originale peccatum, inquantum <quote xml:id="TAca84-d1e2260-Qd1e301">bonum gentis divinius est quam bonum unius</quote>, ut dicitur in I Ethic.</p>
               <p xml:id="TAca84-d1e2260-d1e304"> Ad primum ergo dicendum quod ratio illa procedit de intensiva magnitudine peccati.</p>
               <p xml:id="TAca84-d1e2260-d1e306"> Ad secundum dicendum quod peccato originali in futura retributione non debetur poena sensus, poenalitates tamen quas sensibiliter in hac vita patimur, sicut famem, sitim, mortem et alia huiusmodi, ex peccato originali procedunt. Et ideo Christus, ut plene pro peccato originali satisfaceret, voluit sensibilem dolorem pati, ut mortem et alia huiusmodi in seipso consummaret.</p>
               <p xml:id="TAca84-d1e2260-d1e308"> Ad tertium dicendum quod, sicut Chrysostomus ibidem inducit, verba illa dicebat apostolus, <quote xml:id="TAca84-d1e2260-Qd1e310">non quasi diminuere volens amplissima et per orbem terrarum diffusa Christi munera, sed ut pro omnibus se solum indicaret obnoxium. Quid enim interest si et aliis praestitit, cum quae tibi sunt praestita ita integra sunt et ita perfecta quasi nulli alii ex his aliquid fuerit praestitum?</quote> Ex hoc ergo quod aliquis debet sibi reputare beneficia Christi praestita esse, non debet existimare quod non sint praestita aliis. Et ideo non excluditur quin principalius venerit abolere peccatum totius naturae quam peccatum unius personae. Sed illud peccatum commune ita perfecte curatum est in unoquoque ac si in eo solo esset curatum. Et praeterea, propter unionem caritatis, totum quod omnibus est impensum, unusquisque debet sibi adscribere.</p>
            </div>
            <div xml:id="TAca84-d1e2260-Dd1e314">
               <head xml:id="TAca84-d1e2260-Hd1e316">Articulus 5</head>
               <p xml:id="TAca84-d1e2260-d1e318"> Ad quintum sic proceditur. Videtur quod conveniens fuisset Deum incarnari a principio humani generis. Incarnationis enim opus ex immensitate divinae caritatis processit, secundum illud Ephes. II, <quote xml:id="TAca84-d1e2260-Qd1e320">Deus, qui dives est in misericordia, propter nimiam caritatem suam qua dilexit nos, cum essemus mortui peccatis, convivificavit nos in Christo</quote>. Sed caritas non tardat subvenire amico necessitatem patienti, secundum illud Prov. III, <quote xml:id="TAca84-d1e2260-Qd1e322">ne dicas amico tuo, vade et revertere, cras dabo tibi; cum statim possis dare</quote>. Ergo Deus incarnationis opus differre non debuit, sed statim a principio per suam incarnationem humano generi subvenire.</p>
               <p xml:id="TAca84-d1e2260-d1e325"> Praeterea, I Tim. I dicitur, <quote xml:id="TAca84-d1e2260-Qd1e327">Christus venit in hunc mundum peccatores salvos facere</quote>. Sed plures salvati fuissent si a principio humani generis Deus incarnatus fuisset, plurimi enim, ignorantes Deum, in suo peccato perierunt in diversis saeculis. Ergo convenientius fuisset quod a principio humani generis Deus incarnatus fuisset.</p>
               <p xml:id="TAca84-d1e2260-d1e330"> Praeterea, opus gratiae non est minus ordinatum quam opus naturae. Sed <quote xml:id="TAca84-d1e2260-Qd1e332">natura initium sumit a perfectis</quote>, ut dicit Boetius, in libro de consolatione. Ergo opus gratiae debuit a principio esse perfectum. Sed in opere incarnationis consideratur perfectio gratiae, secundum illud, <quote xml:id="TAca84-d1e2260-Qd1e334">verbum caro factum est</quote>, et postea subditur, <quote xml:id="TAca84-d1e2260-Qd1e336">plenum gratiae et veritatis</quote>. Ergo Christus a principio humani generis debuit incarnari.</p>
               <p xml:id="TAca84-d1e2260-d1e339"> Sed contra est quod dicitur Galat. IV, <quote xml:id="TAca84-d1e2260-Qd1e341">at ubi venit plenitudo temporis, misit Deus filium suum, factum ex muliere</quote>, ubi dicit Glossa quod <quote xml:id="TAca84-d1e2260-Qd1e343">plenitudo temporis est quod praefinitum fuit a Deo patre quando mitteret filium suum</quote>. Sed Deus sua sapientia omnia definivit. Ergo convenientissimo tempore Deus est incarnatus. Et sic non fuit conveniens quod a principio humani generis Deus incarnaretur.</p>
               <p xml:id="TAca84-d1e2260-d1e347"> Respondeo dicendum quod, cum opus incarnationis principaliter ordinetur ad reparationem naturae humanae per peccati abolitionem manifestum est quod non fuit conveniens a principio humani generis, ante peccatum, Deum incarnatum fuisse, non enim datur medicina nisi iam infirmis. Unde ipse dominus dicit, Matth. IX, <quote xml:id="TAca84-d1e2260-Qd1e349">non est opus valentibus medicus, sed male habentibus, non enim veni vocare iustos, sed peccatores</quote>. Sed non etiam statim post peccatum conveniens fuit Deum incarnari. Primo quidem, propter conditionem humani peccati, quod ex superbia provenerat, unde eo modo erat homo liberandus ut, humiliatus, recognosceret se liberatore indigere. Unde super illud Galat. III, <quote xml:id="TAca84-d1e2260-Qd1e351">ordinata per Angelos in manu mediatoris</quote>, dicit Glossa, <quote xml:id="TAca84-d1e2260-Qd1e353">magno consilio factum est ut, post hominis casum, non illico Dei filius mitteretur. Reliquit enim Deus prius hominem in libertate arbitrii, in lege naturali, ut sic vires naturae suae cognosceret. Ubi cum deficeret, legem accepit. Qua data, invaluit morbus, non legis, sed naturae vitio, ut ita, cognita sua infirmitate, clamaret ad medicum, et gratiae quaereret auxilium</quote>. Secundo, propter ordinem promotionis in bonum, secundum quem ab imperfecto ad perfectum proceditur. Unde apostolus dicit, I ad Cor. XV, <quote xml:id="TAca84-d1e2260-Qd1e355">non prius quod spirituale est, sed quod animale, deinde quod spirituale. Primus homo de terra, terrenus, secundus homo de caelo, caelestis</quote>. Tertio, propter dignitatem ipsius verbi incarnati. Quia super illud Galat. IV, <quote xml:id="TAca84-d1e2260-Qd1e357">ubi venit plenitudo temporis</quote>, dicit Glossa, <quote xml:id="TAca84-d1e2260-Qd1e360">quanto maior iudex veniebat, tanto praeconum series longior praecedere debebat</quote>. Quarto, ne fervor fidei temporis prolixitate tepesceret. Quia circa finem mundi <quote xml:id="TAca84-d1e2260-Qd1e362">refrigescet caritas multorum</quote>, et Luc. XVIII dicitur, <quote xml:id="TAca84-d1e2260-Qd1e364">cum filius hominis veniet, putasne inveniet fidem super terram?</quote>
               </p>
               <p xml:id="TAca84-d1e2260-d1e367"> Ad primum ergo dicendum quod caritas non differt amico subvenire, salva tamen negotiorum opportunitate et personarum conditione. Si enim medicus statim a principio aegritudinis medicinam daret infirmo, minus proficeret, vel magis laederet quam iuvaret. Et ideo etiam dominus non statim incarnationis remedium humano generi exhibuit, ne illud contemneret ex superbia, si prius suam infirmitatem non cognosceret.</p>
               <p xml:id="TAca84-d1e2260-d1e369"> Ad secundum dicendum quod Augustinus ad hoc respondet, in libro de sex quaestionibus Paganorum, dicens, qu. II, quod <quote xml:id="TAca84-d1e2260-Qd1e371">tunc voluit Christus hominibus apparere, et apud eos praedicari suam doctrinam, quando et ubi sciebat esse qui in eum fuerant credituri. His enim temporibus, et his in locis, tales homines in eius praedicatione futuros esse sciebat quales, non quidem omnes, sed tamen multi in eius corporali praesentia fuerunt, qui nec in eum, suscitatis mortuis, credere voluerunt</quote>. Sed hanc responsionem reprobans idem Augustinus dicit, in libro de perseverantia, <quote xml:id="TAca84-d1e2260-Qd1e373">nunquid possumus dicere Tyrios aut Sidonios, talibus apud se virtutibus factis, credere noluisse, aut credituros non fuisse si fierent, cum ipse dominus eis attestetur quod acturi essent magnae humilitatis poenitentiam, si in eis facta essent divinarum illa signa virtutum?</quote> Proinde, ut ipse solvens subdit, <quote xml:id="TAca84-d1e2260-Qd1e375">sicut apostolus ait, non est volentis neque currentis, sed miserentis Dei, qui his quos praevidit, si apud eos facta essent, suis miraculis credituros, quibus voluit subvenit, aliis autem non subvenit, de quibus in sua praedestinatione, occulte quidem sed iuste, aliud iudicavit. Ita misericordiam eius in his qui liberantur, et veritatem in his qui puniuntur sine dubitatione credamus</quote>.</p>
               <p xml:id="TAca84-d1e2260-d1e378"> Ad tertium dicendum quod perfectum est prius imperfecto, in diversis quidem, tempore et natura, oportet enim quod perfectum sit quod alia ad perfectionem adducit, sed in uno et eodem imperfectum est prius tempore, etsi sit posterius natura. Sic ergo imperfectionem naturae humanae duratione praecedit aeterna Dei perfectio, sed sequitur ipsam consummata perfectio in unione ad Deum.</p>
            </div>
            <div xml:id="TAca84-d1e2260-Dd1e381">
               <head xml:id="TAca84-d1e2260-Hd1e383">Articulus 6</head>
               <p xml:id="TAca84-d1e2260-d1e385"> Ad sextum sic proceditur. Videtur quod incarnationis opus differri debuerit usque in finem mundi. Dicitur enim in Psalmo, <quote xml:id="TAca84-d1e2260-Qd1e387">senectus mea in misericordia uberi</quote>, idest, in novissimo, ut Glossa dicit. Sed tempus incarnationis est maxime tempus misericordiae, secundum illud Psalmi, <quote xml:id="TAca84-d1e2260-Qd1e389">quoniam venit tempus miserendi eius</quote>. Ergo incarnatio debuit differri usque in finem mundi.</p>
               <p xml:id="TAca84-d1e2260-d1e392"> Praeterea, sicut dictum est, perfectum, in eodem, tempore est posterius imperfecto. Ergo id quod est maxime perfectum, debet esse ultimo in tempore. Sed summa perfectio humanae naturae est in unione ad verbum, quia <quote xml:id="TAca84-d1e2260-Qd1e394">in Christo complacuit omnem plenitudinem divinitatis inhabitare</quote>, ut apostolus dicit, Coloss. I. Ergo incarnatio debuit differri usque in finem mundi.</p>
               <p xml:id="TAca84-d1e2260-d1e397"> Praeterea, non est conveniens fieri per duo quod per unum fieri potest. Sed unus Christi adventus sufficere poterat ad salutem humanae naturae, qui erit in fine mundi. Ergo non oportuit quod antea veniret per incarnationem. Et ita incarnatio differri debuit usque in finem mundi.</p>
               <p xml:id="TAca84-d1e2260-d1e399"> Sed contra est quod dicitur Habacuc III, <quote xml:id="TAca84-d1e2260-Qd1e401">in medio annorum notum facies</quote>. Non ergo debuit incarnationis mysterium, per quod mundo innotuit, usque in finem mundi differri.</p>
               <p xml:id="TAca84-d1e2260-d1e405"> Respondeo dicendum quod, sicut non fuit conveniens Deum incarnari a principio mundi, ita non fuit conveniens quod incarnatio differretur usque in finem mundi. Quod quidem apparet, primo, ex unione divinae et humanae naturae. Sicut enim dictum est, perfectum uno modo tempore praecedit imperfectum, in eo enim quod de imperfecto fit perfectum, imperfectum tempore praecedit perfectum; in eo vero quod est perfectionis causa efficiens, perfectum tempore praecedit imperfectum. In opere autem incarnationis utrumque concurrit. Quia natura humana in ipsa incarnatione est perducta ad summam perfectionem, et ideo non decuit quod a principio humani generis incarnatio facta fuisset. Sed ipsum verbum incarnatum est perfectionis humanae causa efficiens, secundum illud Ioan. I, <quote xml:id="TAca84-d1e2260-Qd1e407">de plenitudine eius omnes accepimus</quote>, et ideo non debuit incarnationis opus usque in finem mundi differri. Sed perfectio gloriae, ad quam perducenda est ultimo natura humana per verbum incarnatum, erit in fine mundi. Secundo, ex effectu humanae salutis. Ut enim dicitur in libro de quaest. Nov. et Vet. Test., <quote xml:id="TAca84-d1e2260-Qd1e409">in potestate dantis est quando vel quantum velit misereri. Venit ergo quando et subveniri debere scivit, et gratum futurum beneficium. Cum enim languore quodam humani generis obsolescere coepisset cognitio Dei inter homines et mores immutarentur, eligere dignatus est Abraham, in quo forma esset renovatae notitiae Dei et morum. Et cum adhuc reverentia segnior esset, postea per Moysen legem litteris dedit. Et quia eam gentes spreverunt non se subiicientes ei, neque hi qui acceperunt servaverunt, motus misericordia dominus misit filium suum, qui, data omnibus remissione peccatorum, Deo patri illos iustificatos offerret</quote>. Si autem hoc remedium differretur usque in finem mundi, totaliter Dei notitia et reverentia et morum honestas abolita fuisset in terris. Tertio apparet quod hoc non fuisset conveniens ad manifestationem divinae virtutis, quae pluribus modis homines salvavit, non solum per fidem futuri, sed etiam per fidem praesentis et praeteriti.</p>
               <p xml:id="TAca84-d1e2260-d1e412"> Ad primum ergo dicendum quod Glossa illa exponit de misericordia perducente ad gloriam. Si tamen referatur ad misericordiam exhibitam humano generi per incarnationem Christi, sciendum est quod, sicut Augustinus dicit, in libro Retractationum, tempus incarnationis potest comparari iuventuti humani generis, <quote xml:id="TAca84-d1e2260-Qd1e414">propter vigorem fervoremque fidei, quae per dilectionem operatur</quote>, senectuti autem, quae est sexta aetas, <quote xml:id="TAca84-d1e2260-Qd1e416">propter numerum temporum, quia Christus venit in sexta aetate. Et quamvis in corpore non possit esse simul iuventus et senectus, potest tamen simul esse in anima, illa propter alacritatem, ista propter gravitatem</quote>. Et ideo in libro octogintatrium quaest., alicubi dixit Augustinus quod <quote xml:id="TAca84-d1e2260-Qd1e418">non oportuit divinitus venire magistrum, cuius imitatione humanum genus in mores optimos formaretur, nisi tempore iuventutis</quote> alibi autem dixit Christum in sexta aetate humani generis, tanquam in senectute, venisse.</p>
               <p xml:id="TAca84-d1e2260-d1e421"> Ad secundum dicendum quod opus incarnationis non solum est considerandum ut terminus motus de imperfecto ad perfectum, sed ut principium perfectionis in humana natura, ut dictum est.</p>
               <p xml:id="TAca84-d1e2260-d1e423"> Ad tertium dicendum quod, sicut Chrysostomus dicit, super illud Ioan., <quote xml:id="TAca84-d1e2260-Qd1e425">non misit Deus filium suum in mundum ut iudicet mundum, duo sunt Christi adventus, primus quidem, ut remittat peccata; secundus, ut iudicet. Si enim hoc non fecisset, universi simul perditi essent, omnes enim peccaverunt, et egent gloria Dei</quote>. Unde patet quod non debuit adventum misericordiae differre usque in finem mundi.</p>
            </div>
         </div>
      </body>
   </text>
</TEI>
<?xml version="1.0" encoding="UTF-8"?><?xml-model href="https://raw.githubusercontent.com/lombardpress/lombardpress-schema/1.0.0/src/out/diplomatic.rng" type="application/xml" schematypens="http://relaxng.org/ns/structure/1.0"?><?xml-model href="https://raw.githubusercontent.com/lombardpress/lombardpress-schema/1.0.0/src/out/diplomatic.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Quaestio 25</title>
            <author ref="#Aquinas">Thomas Aquinas</author>
            <respStmt>
               <name ref="#jeffreycwitt">Jeffrey C. Witt</name>
               <resp>TEI Encoder</resp>
            </respStmt>
         </titleStmt>
         <editionStmt>
            <edition n="0.0.0-dev">
               <title>Quaestio 25</title>
               <date when="2025-06-09">June 09, 2025</date>
            </edition>
         </editionStmt>
         <publicationStmt>
            <authority>SCTA</authority>
            <availability status="free">
               <p>Published under a <ref target="https://creativecommons.org/licenses/by-nc-sa/4.0/">Attribution-NonCommercial-ShareAlike 4.0 International (CC BY-NC-SA 4.0)</ref>
               </p>
            </availability>
         </publicationStmt>
         <sourceDesc>
            <listWit>
               <witness xml:id="L" n="cod-cnLx11">Rome, 1903, v. 11</witness>
            </listWit>
         </sourceDesc>
      </fileDesc>
      <encodingDesc>
         <schemaRef n="lbp-diplomatic-1.0.0" url="https://raw.githubusercontent.com/lombardpress/lombardpress-schema/1.0.0/src/out/diplomatic.rng"/>
         <editorialDecl>
            <p>Encoding of this text has followed the recommendations of the LombardPress 1.0.0
       guidelines for a diplomatic edition.</p>
         </editorialDecl>
      </encodingDesc>
      <revisionDesc status="draft">
         <listChange>
            <change when="2025-06-09" status="draft" n="0.0.0">
               <p>Created file for the first time.</p>
            </change>
         </listChange>
      </revisionDesc>
   </teiHeader>
   <text xml:lang="la">
      <front>
         <div xml:id="starts-on">
            <pb ed="#L" n="NaN"/>
         </div>
      </front>
      <body>
         <div xml:id="TAca84-d1e2384"><!-- p3-q25 -->
            <head xml:id="TAca84-d1e2384-Hd1e97">Quaestio 25</head>
            <div xml:id="TAca84-d1e2384-Dd1e99">
               <head xml:id="TAca84-d1e2384-Hd1e101">Prooemium</head>
               <p xml:id="TAca84-d1e2384-d1e103"> Deinde considerandum est de his quae pertinent ad Christum in comparatione ad nos. Et primo, de adoratione Christi, qua scilicet nos eum adoramus; secundo, de hoc quod est mediator noster ad Deum. Circa primum quaeruntur sex. Primo, utrum una et eadem adoratione sit adoranda divinitas Christi et eius humanitas. Secundo, utrum caro eius sit adoranda adoratione latriae. Tertio, utrum adoratio latriae sit exhibenda imagini Christi. Quarto, utrum sit exhibenda cruci Christi. Quinto, utrum sit exhibenda matri eius. Sexto, de adoratione reliquiarum sanctorum.</p>
            </div>
            <div xml:id="TAca84-d1e2384-Dd1e106">
               <head xml:id="TAca84-d1e2384-Hd1e108">Articulus 1</head>
               <p xml:id="TAca84-d1e2384-d1e110"> Ad primum sic proceditur. Videtur quod non eadem adoratione adoranda sit humanitas Christi et eius divinitas. Divinitas enim Christi est adoranda, quae est communis patri et filio, unde dicitur Ioan. V, <quote xml:id="TAca84-d1e2384-Qd1e112">omnes honorificent filium sicut honorificant patrem</quote>. Sed humanitas Christi non est communis ei et patri. Ergo non eadem adoratione adoranda est humanitas Christi et eius divinitas.</p>
               <p xml:id="TAca84-d1e2384-d1e115"> Praeterea, honor est proprie praemium virtutis, ut philosophus dicit, in IV Ethic. Meretur autem virtus praemium suum per actum. Cum igitur in Christo sit alia operatio divinae et humanae naturae, ut supra habitum est, videtur quod alio honore sit adoranda humanitas Christi, et alio eius divinitas.</p>
               <p xml:id="TAca84-d1e2384-d1e117"> Praeterea, anima Christi, si non esset verbo unita, esset veneranda propter excellentiam sapientiae et gratiae quam habet. Sed nihil dignitatis est ei subtractum per hoc quod est unita verbo. Ergo natura humana est quadam propria veneratione adoranda, praeter venerationem quae exhibetur divinitati ipsius.</p>
               <p xml:id="TAca84-d1e2384-d1e119"> Sed contra est quod in capitulis quintae synodi sic legitur, <quote xml:id="TAca84-d1e2384-Qd1e121">si quis in duabus naturis adorari dicit Christum, ex quo duae adorationes introducuntur, sed non una adoratione Deum verbum incarnatum cum propria ipsius carne adorat, sicut ab initio Dei Ecclesiae traditum est, talis anathema sit</quote>.</p>
               <p xml:id="TAca84-d1e2384-d1e125"> Respondeo dicendum quod in eo qui honoratur, duo possumus considerare, scilicet eum cui honor exhibetur, et causam honoris. Proprie autem honor exhibetur toti rei subsistenti, non enim dicimus quod manus hominis honoretur, sed quod homo honoretur. Et si quandoque contingat quod dicatur honorari manus vel pes alicuius, hoc non dicitur ea ratione quod huiusmodi partes secundum se honorentur, sed quia in istis partibus honoratur totum. Per quem etiam modum aliquis homo potest honorari in aliquo exteriori, puta in veste, aut in imagine, aut in nuntio. Causa autem honoris est id ex quo ille qui honoratur habet aliquam excellentiam, nam honor est reverentia alicui exhibita propter sui excellentiam, ut in secunda parte dictum est. Et ideo, si in uno homine sunt plures causae honoris, puta praelatio, scientia et virtus, erit quidem illius hominis unus honor ex parte eius qui honoratur, plures tamen secundum causas honoris, homo enim est qui honoratur et propter scientiam, et propter virtutem. Cum igitur in Christo una sit tantum persona divinae et humanae naturae, et etiam una hypostasis et unum suppositum, est quidem una eius adoratio et unus honor ex parte eius qui adoratur, sed ex parte causae qua honoratur, possunt dici esse plures adorationes, ut scilicet alio honore honoretur propter sapientiam increatam, et propter sapientiam creatam. Si autem ponerentur in Christo plures personae seu hypostases, sequeretur quod simpliciter essent plures adorationes. Et hoc est quod in synodis reprobatur. Dicitur enim in capitulis Cyrilli, <quote xml:id="TAca84-d1e2384-Qd1e127">si quis audet dicere assumptum hominem coadorari oportere Deo verbo, quasi alterum alteri, et non magis una adoratione honorificat Emmanuelem, secundum quod factum est caro verbum, anathema sit</quote>.</p>
               <p xml:id="TAca84-d1e2384-d1e130"> Ad primum ergo dicendum quod in Trinitate sunt tres qui honorantur, sed una est causa honoris. In mysterio autem incarnationis est e converso. Et ideo alio modo est unus honor Trinitatis, et alio modo est unus honor Christi.</p>
               <p xml:id="TAca84-d1e2384-d1e132"> Ad secundum dicendum quod operatio non est quae honoratur, sed est ratio honoris. Et ideo per hoc quod in Christo sunt duae operationes, non ostenditur quod sint duae adorationes, sed quod sint duae adorationis causae.</p>
               <p xml:id="TAca84-d1e2384-d1e134"> Ad tertium dicendum quod anima Christi, si non esset unita Dei verbo esset id quod est principalissimum in homine illo. Et ideo sibi praecipue deberetur honor, quia homo est quod est potissimum in eo. Sed quia anima Christi est unita personae digniori, illi personae praecipue debetur honor cui anima Christi unitur. Nec per hoc tamen diminuitur dignitas animae Christi, sed augetur ut supra dictum est.</p>
            </div>
            <div xml:id="TAca84-d1e2384-Dd1e137">
               <head xml:id="TAca84-d1e2384-Hd1e139">Articulus 2</head>
               <p xml:id="TAca84-d1e2384-d1e141"> Ad secundum sic proceditur. Videtur quod humanitas Christi non sit adoranda adoratione latriae. Quia super illud Psalmi, <quote xml:id="TAca84-d1e2384-Qd1e143">adorate scabellum pedum eius quoniam sanctum est</quote>, dicit Glossa, <quote xml:id="TAca84-d1e2384-Qd1e145">caro a verbo Dei assumpta sine impietate adoratur a nobis, quia nemo spiritualiter carnem eius manducat nisi prius adoret; non illa dico adoratione quae latria est, quae soli creatori debetur</quote>. Caro autem est pars humanitatis. Ergo humanitas Christi non est adoranda adoratione latriae.</p>
               <p xml:id="TAca84-d1e2384-d1e148"> Praeterea, cultus latriae nulli creaturae debetur, ex hoc enim reprobantur gentiles quod coluerunt et servierunt creaturae, ut dicitur Rom. I. Sed humanitas Christi est creatura. Ergo non est adoranda adoratione latriae.</p>
               <p xml:id="TAca84-d1e2384-d1e150"> Praeterea, adoratio latriae debetur Deo in recognitionem maximi dominii, secundum illud Deut. VI, <quote xml:id="TAca84-d1e2384-Qd1e152" source="http://scta.info/resource/deut6_13@15-21">dominum Deum tuum adorabis, et illi soli servies</quote>. Sed Christus, secundum quod homo, est minor patre. Ergo humanitas eius non est adoratione latriae adoranda.</p>
               <p xml:id="TAca84-d1e2384-d1e155"> Sed contra est quod Damascenus dicit, in IV libro, <quote xml:id="TAca84-d1e2384-Qd1e157">adoratur autem caro Christi, incarnato Deo verbo, non propter seipsam, sed propter unitum ei secundum hypostasim verbum Dei</quote>. Et super illud Psalmi, <quote xml:id="TAca84-d1e2384-Qd1e159">adorate scabellum pedum eius</quote>, dicit Glossa, <quote xml:id="TAca84-d1e2384-Qd1e161">qui adorat corpus Christi, non terram intuetur, sed illum potius cuius scabellum est, in cuius honore scabellum adorat</quote>. Sed verbum incarnatum adoratur adoratione latriae. Ergo etiam corpus eius, sive eius humanitas.</p>
               <p xml:id="TAca84-d1e2384-d1e165"> Respondeo dicendum quod, sicut supra dictum est, honor adorationis debetur hypostasi subsistenti, tamen ratio honoris potest esse aliquid non subsistens, propter quod honoratur persona cui illud inest. Adoratio igitur humanitatis Christi dupliciter potest intelligi. Uno modo, ut sit eius sicut rei adoratae. Et sic adorare carnem Christi nihil est aliud quam adorare verbum Dei incarnatum, sicut adorare vestem regis nihil est aliud quam adorare regem vestitum. Et secundum hoc, adoratio humanitatis Christi est adoratio latriae. Alio modo potest intelligi adoratio humanitatis Christi quae fit ratione humanitatis Christi perfectae omni munere gratiarum. Et sic adoratio humanitatis Christi non est adoratio latriae, sed adoratio duliae. Ita scilicet quod una et eadem persona Christi adoretur adoratione latriae propter suam divinitatem et adoratione duliae propter perfectionem humanitatis. Nec hoc est inconveniens. Quia ipsi Deo patri debetur honor latriae propter divinitatem, et honor duliae propter dominium quo creaturas gubernat. Unde super illud Psalmi, <quote xml:id="TAca84-d1e2384-Qd1e167">domine Deus meus in te speravi</quote>, dicit Glossa, <quote xml:id="TAca84-d1e2384-Qd1e169">domine omnium per potentiam, cui debetur dulia. Deus omnium per creationem, cui debetur latria</quote>.</p>
               <p xml:id="TAca84-d1e2384-d1e172"> Ad primum ergo dicendum quod Glossa illa non est sic intelligenda quasi seorsum adoretur caro Christi ab eius divinitate, hoc enim posset contingere solum hoc modo, si esset alia hypostasis Dei et hominis. Sed quia, ut dicit Damascenus, <quote xml:id="TAca84-d1e2384-Qd1e174">si dividas subtilibus intelligentiis quod videtur ab eo quod intelligitur, inadorabilis est ut creatura</quote>, scilicet adoratione latriae. Et tunc sic intellectae ut separatae a Dei verbo, debetur sibi adoratio duliae, non cuiuscumque, puta quae communiter exhibetur aliis creaturis; sed quadam excellentiori, quam hyperduliam vocant.</p>
               <p xml:id="TAca84-d1e2384-d1e177"> Et per hoc etiam patet responsio ad secundum et tertium. Quia adoratio latriae non exhibetur humanitati Christi ratione sui ipsius, sed ratione divinitatis cui unitur, secundum quam Christus non est minor patre.</p>
            </div>
            <div xml:id="TAca84-d1e2384-Dd1e180">
               <head xml:id="TAca84-d1e2384-Hd1e182">Articulus 3</head>
               <p xml:id="TAca84-d1e2384-d1e184"> Ad tertium sic proceditur. Videtur quod imago Christi non sit adoranda adoratione latriae. Dicitur enim Exod. XX, <quote xml:id="TAca84-d1e2384-Qd1e186">non facies tibi sculptile, neque omnem similitudinem</quote>. Sed nulla adoratio est facienda contra Dei praeceptum. Ergo imago Christi non est adoranda adoratione latriae.</p>
               <p xml:id="TAca84-d1e2384-d1e189"> Praeterea, operibus gentilium non debemus communicare, ut apostolus dicit, Ephes. V. Sed gentiles de hoc praecipue inculpantur, quia <quote xml:id="TAca84-d1e2384-Qd1e191" source="http://scta.info/resource/rom1_23@2-10">commutaverunt gloriam incorruptibilis Dei in similitudinem imaginis corruptibilis hominis</quote>, ut dicitur Rom. I. Ergo imago Christi non est adoranda adoratione latriae.</p>
               <p xml:id="TAca84-d1e2384-d1e194"> Praeterea, Christo debetur adoratio latriae ratione divinitatis, non ratione humanitatis. Sed imagini divinitatis eius, quae animae rationali est impressa, non debetur adoratio latriae. Ergo multo minus imagini corporali, quae repraesentat humanitatem ipsius Christi.</p>
               <p xml:id="TAca84-d1e2384-d1e196"> Praeterea, nihil videtur in cultu divino faciendum nisi quod est a Deo institutum, unde et apostolus, I Cor. XI, traditurus doctrinam de sacrificio Ecclesiae, dicit, <quote xml:id="TAca84-d1e2384-Qd1e198" source="http://scta.info/resource/Icor11_23@1-9">ego accepi a domino quod et tradidi vobis</quote>. Sed nulla traditio in Scriptura invenitur de adorandis imaginibus. Ergo imago Christi non est adoratione latriae adoranda.</p>
               <p xml:id="TAca84-d1e2384-d1e202"> Sed contra est quod Damascenus inducit Basilium dicentem, imaginis honor ad prototypum pervenit, idest exemplar. Sed ipsum exemplar, scilicet Christus, est adorandus adoratione latriae. Ergo et eius imago.</p>
               <p xml:id="TAca84-d1e2384-d1e204"> Respondeo dicendum quod, sicut philosophus dicit, in libro de Mem. et Remin., duplex est motus animae in imaginem, unus quidem in imaginem ipsam secundum quod est res quaedam; alio modo, in imaginem inquantum est imago alterius. Et inter hos motus est haec differentia, quia primus motus, quo quis movetur in imaginem prout est res quaedam, est alius a motu qui est in rem, secundus autem motus, qui est in imaginem inquantum est imago, est unus et idem cum illo qui est in rem. Sic igitur dicendum est quod imagini Christi inquantum est res quaedam, puta lignum sculptum vel pictum, nulla reverentia exhibetur, quia reverentia debetur non nisi rationali naturae. Relinquitur ergo quod exhibeatur ei reverentia solum inquantum est imago. Et sic sequitur quod eadem reverentia exhibeatur imagini Christi et ipsi Christo. Cum igitur Christus adoretur adoratione latriae, consequens est quod eius imago sit adoratione latriae adoranda.</p>
               <p xml:id="TAca84-d1e2384-d1e206"> Ad primum ergo dicendum quod non prohibetur illo praecepto facere quamcumque sculpturam vel similitudinem, sed facere ad adorandum, unde subdit <quote xml:id="TAca84-d1e2384-Qd1e208">non adorabis ea neque coles</quote>. Et quia, sicut dictum est, idem est motus in imaginem et in rem, eo modo prohibetur adoratio quo prohibetur adoratio rei cuius est imago. Unde ibi intelligitur prohiberi adoratio imaginum quas gentiles faciebant in venerationem deorum suorum, idest Daemonum, ideoque praemittitur, <quote xml:id="TAca84-d1e2384-Qd1e210">non habebis deos alienos coram me</quote>. Ipsi autem Deo vero, cum sit incorporeus, nulla imago corporalis poterat poni, quia, ut Damascenus dicit, <quote xml:id="TAca84-d1e2384-Qd1e212">insipientiae summae est et impietatis figurare quod est divinum</quote>. Sed quia in novo testamento Deus factus est homo, potest in sua imagine corporali adorari.</p>
               <p xml:id="TAca84-d1e2384-d1e215"> Ad secundum dicendum quod apostolus prohibet communicare operibus infructuosis gentilium, communicare autem eorum utilibus operibus apostolus non prohibet. Adoratio autem imaginum est inter infructuosa opera computanda quantum ad duo. Primo quidem, quantum ad hoc quod quidam eorum adorabant ipsas imagines ut res quasdam, credentes in eis aliquid numinis esse, propter responsa quae Daemones in eis dabant, et alios mirabiles huiusmodi effectus. Secundo, propter res quarum erant imagines, statuebant enim imagines aliquibus creaturis, quas in eis veneratione latriae venerabantur. Nos autem adoramus adoratione latriae imaginem Christi, qui est verus Deus, non propter ipsam imaginem, sed propter rem cuius imago est, ut dictum est.</p>
               <p xml:id="TAca84-d1e2384-d1e217"> Ad tertium dicendum quod creaturae rationali debetur reverentia propter seipsam. Et ideo, si creaturae rationali, in qua est imago, exhiberetur adoratio latriae posset esse erroris occasio, ut scilicet motus adorantis in homine sisteret inquantum est res quaedam, et non ferretur in Deum, cuius est imago. Quod non potest contingere de imagine sculpta vel picta in materia insensibili.</p>
               <p xml:id="TAca84-d1e2384-d1e219"> Ad quartum dicendum quod apostoli, familiari instinctu spiritus sancti, quaedam Ecclesiis tradiderunt servanda quae non reliquerunt in scriptis, sed in observatione Ecclesiae per successionem fidelium sunt ordinata. Unde ipse dicit, II Thess. II, state, et tenete traditiones quas didicistis, sive per sermonem, scilicet ab ore prolatum, sive per epistolam, scilicet scripto transmissam. Et inter huiusmodi traditiones est imaginum Christi adoratio. Unde et beatus Lucas dicitur depinxisse imaginem Christi, quae Romae habetur.</p>
            </div>
            <div xml:id="TAca84-d1e2384-Dd1e223">
               <head xml:id="TAca84-d1e2384-Hd1e225">Articulus 4</head>
               <p xml:id="TAca84-d1e2384-d1e227"> Ad quartum sic proceditur. Videtur quod crux Christi non sit adoranda adoratione latriae. Nullus enim pius filius veneratur contumeliam patris sui, puta flagellum quo flagellatus est, vel lignum in quo erat suspensus, sed magis illud abhorret. Christus autem in ligno crucis est opprobriosissimam mortem passus, secundum illud Sap. II, <quote xml:id="TAca84-d1e2384-Qd1e229">morte turpissima condemnemus eum</quote>. Ergo non debemus crucem venerari, sed magis abhorrere.</p>
               <p xml:id="TAca84-d1e2384-d1e232"> Praeterea, humanitas Christi adoratione latriae adoratur inquantum est unita filio Dei in persona. Quod de cruce dici non potest. Ergo crux Christi non est adoranda adoratione latriae.</p>
               <p xml:id="TAca84-d1e2384-d1e234"> Praeterea, sicut crux Christi fuit instrumentum passionis eius et mortis, ita etiam et multa alia, puta clavi, corona et lancea, quibus tamen non exhibemus latriae cultum. Ergo videtur quod crux Christi non sit adoratione latriae adoranda.</p>
               <p xml:id="TAca84-d1e2384-d1e236"> Sed contra, illi exhibemus adorationem latriae in quo ponimus spem salutis. Sed in cruce Christi ponimus spem, cantat enim Ecclesia, <quote xml:id="TAca84-d1e2384-Qd1e238">o crux, ave, spes unica, hoc passionis tempore, auge piis iustitiam, reisque dona veniam</quote>. Ergo crux Christi est adoranda adoratione latriae.</p>
               <p xml:id="TAca84-d1e2384-d1e242"> Respondeo dicendum quod, sicut supra dictum est, honor seu reverentia non debetur nisi rationali creaturae, creaturae autem insensibili non debetur honor vel reverentia nisi ratione naturae rationalis. Et hoc dupliciter, uno modo, inquantum repraesentat naturam rationalem; alio modo, inquantum ei quocumque modo coniungitur. Primo modo consueverunt homines venerari regis imaginem, secundo modo, eius vestimentum. Utrumque autem venerantur homines eadem veneratione qua venerantur et regem. Si ergo loquamur de ipsa cruce in qua Christus crucifixus est, utroque modo est a nobis veneranda, uno modo scilicet inquantum repraesentat nobis figuram Christi extensi in ea; alio modo, ex contactu ad membra Christi, et ex hoc quod eius sanguine est perfusa. Unde utroque modo adoratur eadem adoratione cum Christo, scilicet adoratione latriae. Et propter hoc etiam crucem alloquimur et deprecamur, quasi ipsum crucifixum. Si vero loquamur de effigie crucis Christi in quacumque alia materia, puta lapidis vel ligni, argenti vel auri, sic veneramur crucem tantum ut imaginem Christi, quam veneramur adoratione latriae, ut supra dictum est.</p>
               <p xml:id="TAca84-d1e2384-d1e244"> Ad primum ergo dicendum quod in cruce Christi, quantum ad opinionem vel intentionem infidelium, consideratur opprobrium Christi, sed quantum ad effectum nostrae salutis, consideratur virtus divina ipsius, qua de hostibus triumphavit, secundum illud Coloss. II, <quote xml:id="TAca84-d1e2384-Qd1e246">ipsum tulit de medio, affigens illud cruci, et spolians principatus et potestates, traduxit confidenter, palam triumphans illos in semetipso</quote>. Et ideo dicit apostolus, I Cor. I, <quote xml:id="TAca84-d1e2384-Qd1e248">verbum crucis pereuntibus quidem stultitia est, his autem qui salvi fiunt, idest nobis, virtus Dei est</quote>.</p>
               <p xml:id="TAca84-d1e2384-d1e251"> Ad secundum dicendum quod crux Christi, licet non fuerit unita verbo Dei in persona, fuit tamen ei unita aliquo alio modo, scilicet per repraesentationem et contactum. Et hac sola ratione exhibetur ei reverentia.</p>
               <p xml:id="TAca84-d1e2384-d1e253"> Ad tertium dicendum quod, quantum ad rationem contactus membrorum Christi, adoramus non solum crucem, sed etiam omnia quae sunt Christi. Unde Damascenus dicit, in IV libro, <quote xml:id="TAca84-d1e2384-Qd1e255">pretiosum lignum, ut sanctificatum contactu sancti corporis et sanguinis, decenter adorandum; clavos, indumenta, lanceam; et sacra eius tabernacula</quote>. Ista tamen non repraesentant imaginem Christi, sicut crux, quae dicitur signum filii hominis, quod apparebit in caelo, ut dicitur Matth. XXIV. Ideoque mulieribus dixit Angelus, <quote xml:id="TAca84-d1e2384-Qd1e257">Iesum quaeritis Nazarenum crucifixum</quote>, non dixit, lanceatum, sed, crucifixum. Et inde est quod imaginem crucis Christi veneramur in quacumque materia, non autem imaginem clavorum, vel quorumcumque huiusmodi.</p>
            </div>
            <div xml:id="TAca84-d1e2384-Dd1e261">
               <head xml:id="TAca84-d1e2384-Hd1e263">Articulus 5</head>
               <p xml:id="TAca84-d1e2384-d1e265"> Ad quintum sic proceditur. Videtur quod mater Dei sit adoranda adoratione latriae. Videtur enim idem honor exhibendus esse matri regis et regi, unde dicitur III Reg. II quod <quote xml:id="TAca84-d1e2384-Qd1e267">positus est thronus matri regis, quae sedit ad dexteram eius</quote>. Et Augustinus dicit, in sermone de Assumpt., <quote xml:id="TAca84-d1e2384-Qd1e269">thronum Dei, thalamum domini caeli, atque tabernaculum Christi, dignum est ibi esse ubi est ipse</quote>. Sed Christus adoratur adoratione latriae. Ergo et mater eius.</p>
               <p xml:id="TAca84-d1e2384-d1e272"> Praeterea, Damascenus dicit, in IV libro, quod honor matris refertur ad filium. Sed filius adoratur adoratione latriae. Ergo et mater.</p>
               <p xml:id="TAca84-d1e2384-d1e274"> Praeterea, coniunctior est Christo mater eius quam crux. Sed crux adoratur adoratione latriae. Ergo et mater eadem adoratione est adoranda.</p>
               <p xml:id="TAca84-d1e2384-d1e276"> Sed contra est quod mater Dei est pura creatura. Non ergo ei debetur adoratio latriae.</p>
               <p xml:id="TAca84-d1e2384-d1e279"> Respondeo dicendum quod, quia latria soli Deo debetur, non debetur creaturae prout creaturam secundum se veneramur. Licet autem creaturae insensibiles non sint capaces venerationis secundum seipsas, creatura tamen rationalis est capax venerationis secundum seipsam. Et ideo nulli purae creaturae rationali debetur cultus latriae. Cum ergo beata virgo sit pure creatura rationalis, non debetur ei adoratio latriae, sed solum veneratio duliae, eminentius tamen quam ceteris creaturis, inquantum ipsa est mater Dei. Et ideo dicitur quod debetur ei, non qualiscumque dulia, sed hyperdulia.</p>
               <p xml:id="TAca84-d1e2384-d1e281"> Ad primum ergo dicendum quod matri regis non debetur aequalis honor honori qui debetur regi. Debetur tamen ei quidam honor consimilis, ratione cuiusdam excellentiae. Et hoc significant auctoritates inductae.</p>
               <p xml:id="TAca84-d1e2384-d1e283"> Ad secundum dicendum quod honor matris refertur ad filium, quia ipsa mater est propter filium honoranda. Non tamen eo modo quo honor imaginis refertur ad exemplar, quia ipsa imago, prout in se consideratur ut res quaedam, nullo modo est veneranda.</p>
               <p xml:id="TAca84-d1e2384-d1e285"> Ad tertium dicendum quod crux, prout ipsa in se consideratur, ut dictum est, non est capax honoris. Sed beata virgo est secundum seipsam capax venerationis. Et ideo non est similis ratio.</p>
            </div>
            <div xml:id="TAca84-d1e2384-Dd1e288">
               <head xml:id="TAca84-d1e2384-Hd1e290">Articulus 6</head>
               <p xml:id="TAca84-d1e2384-d1e292"> Ad sextum sic proceditur. Videtur quod sanctorum reliquiae nullo modo sint adorandae. Non enim est aliquid faciendum quod possit esse erroris occasio. Sed adorare mortuorum reliquias videtur ad errorem gentilium pertinere, qui mortuis hominibus honorificentiam impendebant. Ergo non sunt sanctorum reliquiae honorandae.</p>
               <p xml:id="TAca84-d1e2384-d1e294"> Praeterea, stultum videtur rem insensibilem venerari. Sed sanctorum reliquiae sunt insensibiles. Ergo stultum est eas venerari.</p>
               <p xml:id="TAca84-d1e2384-d1e296"> Praeterea, corpus mortuum non est eiusdem speciei cum corpore vivo, et per consequens non videtur esse numero idem. Ergo videtur quod post mortem alicuius sancti, corpus eius non sit adorandum.</p>
               <p xml:id="TAca84-d1e2384-d1e298"> Sed contra est quod dicitur in libro de Ecclesiast. Dogmat., <quote xml:id="TAca84-d1e2384-Qd1e300">sanctorum corpora, et praecipue beatorum martyrum reliquias, ac si Christi membra, sincerissime adoranda</quote> (scilicet, credimus). Et postea subdit, <quote xml:id="TAca84-d1e2384-Qd1e302">si quis contra hanc sententiam velit esse, non Christianus, sed Eunomianus et Vigilantius creditur</quote>.</p>
               <p xml:id="TAca84-d1e2384-d1e306"> Respondeo dicendum quod, sicut Augustinus dicit, in libro de Civ. Dei, <quote xml:id="TAca84-d1e2384-Qd1e308">si paterna vestis et anulus, ac si quid huiusmodi est, tanto carius est posteris quanto erga parentes est maior affectus, nullo modo ipsa spernenda sunt corpora, quae utique multo familiarius atque coniunctius quam quaelibet indumenta gestamus, haec enim ad ipsam naturam hominis pertinent</quote>. Ex quo patet quod qui habet affectum ad aliquem, etiam ipsa quae de ipso post mortem relinquuntur veneratur, non solum corpus aut partes corporis eius, sed etiam aliqua exteriora, puta vestes et similia. Manifestum est autem quod sanctos Dei in veneratione debemus habere, tanquam membra Christi, Dei filios et amicos, et intercessores, nostros. Et ideo eorum reliquias qualescumque honore congruo in eorum memoriam venerari debemus, et praecipue eorum corpora, quae fuerunt templum spiritus sancti, et organa spiritus sancti in eis habitantis et operantis, et sunt corpori Christi configuranda per gloriam resurrectionis. Unde et ipse Deus huiusmodi reliquias convenienter honorat, in eorum praesentia miracula faciendo.</p>
               <p xml:id="TAca84-d1e2384-d1e311"> Ad primum ergo dicendum quod haec fuit ratio Vigilantii, cuius verba introducit Hieronymus in libro quem contra eum scripsit, dicentis, <quote xml:id="TAca84-d1e2384-Qd1e313">prope ritum gentilium videmus sub praetextu religionis introductum, pulvisculum nescio quem in modico vasculo, pretioso linteamine circumdatum, osculantes adorant</quote>. Contra quem Hieronymus dicit, in epistola ad Riparium, <quote xml:id="TAca84-d1e2384-Qd1e315">nos, non dico martyrum reliquias, sed nec solem nec lunam nec Angelos adoramus</quote>, scilicet adoratione latriae. <quote xml:id="TAca84-d1e2384-Qd1e317">Honoramus autem reliquias martyrum, ut eum cuius sunt martyres adoremus, honoramus servos, ut honor servorum redundet ad dominum</quote>. Sic ergo honorando reliquias sanctorum non incidimus in errorem gentilium, qui cultum latriae mortuis hominibus exhibebant.</p>
               <p xml:id="TAca84-d1e2384-d1e320"> Ad secundum dicendum quod corpus insensibile non adoramus propter seipsum, sed propter animam, quae ei fuit unita, quae nunc fruitur Deo; et propter Deum, cuius fuerunt ministri.</p>
               <p xml:id="TAca84-d1e2384-d1e322"> Ad tertium dicendum quod corpus mortuum alicuius sancti non est idem numero quod primo fuerit dum viveret, propter diversitatem formae, quae est anima, est tamen idem identitate materiae, quae est iterum suae formae unienda.</p>
            </div>
         </div>
      </body>
   </text>
</TEI>
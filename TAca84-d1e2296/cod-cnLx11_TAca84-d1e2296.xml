<?xml version="1.0" encoding="UTF-8"?><?xml-model href="https://raw.githubusercontent.com/lombardpress/lombardpress-schema/1.0.0/src/out/diplomatic.rng" type="application/xml" schematypens="http://relaxng.org/ns/structure/1.0"?><?xml-model href="https://raw.githubusercontent.com/lombardpress/lombardpress-schema/1.0.0/src/out/diplomatic.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Quaestio 8</title>
            <author ref="#Aquinas">Thomas Aquinas</author>
            <respStmt>
               <name ref="#jeffreycwitt">Jeffrey C. Witt</name>
               <resp>TEI Encoder</resp>
            </respStmt>
         </titleStmt>
         <editionStmt>
            <edition n="0.0.0-dev">
               <title>Quaestio 8</title>
               <date when="2025-06-09">June 09, 2025</date>
            </edition>
         </editionStmt>
         <publicationStmt>
            <authority>SCTA</authority>
            <availability status="free">
               <p>Published under a <ref target="https://creativecommons.org/licenses/by-nc-sa/4.0/">Attribution-NonCommercial-ShareAlike 4.0 International (CC BY-NC-SA 4.0)</ref>
               </p>
            </availability>
         </publicationStmt>
         <sourceDesc>
            <listWit>
               <witness xml:id="L" n="cod-cnLx11">Rome, 1903, v. 11</witness>
            </listWit>
         </sourceDesc>
      </fileDesc>
      <encodingDesc>
         <schemaRef n="lbp-diplomatic-1.0.0" url="https://raw.githubusercontent.com/lombardpress/lombardpress-schema/1.0.0/src/out/diplomatic.rng"/>
         <editorialDecl>
            <p>Encoding of this text has followed the recommendations of the LombardPress 1.0.0
       guidelines for a diplomatic edition.</p>
         </editorialDecl>
      </encodingDesc>
      <revisionDesc status="draft">
         <listChange>
            <change when="2025-06-09" status="draft" n="0.0.0">
               <p>Created file for the first time.</p>
            </change>
         </listChange>
      </revisionDesc>
   </teiHeader>
   <text xml:lang="la">
      <front>
         <div xml:id="starts-on">
            <pb ed="#L" n="NaN"/>
         </div>
      </front>
      <body>
         <div xml:id="TAca84-d1e2296"><!-- p3-q8 -->
            <head xml:id="TAca84-d1e2296-Hd1e97">Quaestio 8</head>
            <div xml:id="TAca84-d1e2296-Dd1e99">
               <head xml:id="TAca84-d1e2296-Hd1e101">Prooemium</head>
               <p xml:id="TAca84-d1e2296-d1e103"> Deinde considerandum est de gratia Christi secundum quod est caput Ecclesiae. Et circa hoc quaeruntur octo. Primo, utrum Christus sit caput Ecclesiae. Secundo, utrum sit caput hominum quantum ad corpus, vel solum quantum ad animas. Tertio, utrum sit caput omnium hominum. Quarto, utrum sit caput Angelorum. Quinto, utrum gratia secundum quam est caput Ecclesiae, sit eadem cum habituali eius secundum quod est quidam homo singularis. Sexto, utrum esse caput Ecclesiae sit proprium Christo. Septimo, utrum Diabolus sit caput omnium malorum. Octavo, utrum Antichristus etiam possit dici caput omnium malorum.</p>
            </div>
            <div xml:id="TAca84-d1e2296-Dd1e106">
               <head xml:id="TAca84-d1e2296-Hd1e108">Articulus 1</head>
               <p xml:id="TAca84-d1e2296-d1e110"> Ad primum sic proceditur. Videtur quod Christo, secundum quod est homo, non competat esse caput Ecclesiae. Caput enim influit sensum et motum in membra. Sensus autem et motus spiritualis, qui est per gratiam, non influitur nobis a Christo homine, quia, sicut dicit Augustinus, in XV de Trin., nec etiam Christus, secundum quod est homo, dat spiritum sanctum, sed solum inquantum est Deus. Ergo ei, secundum quod est homo, non competit esse caput Ecclesiae.</p>
               <p xml:id="TAca84-d1e2296-d1e112"> Praeterea, capitis non videtur esse aliud caput. Sed Christi, secundum quod est homo, caput est Deus, secundum illud I Cor. XI, <quote xml:id="TAca84-d1e2296-Qd1e114">caput Christi Deus</quote>. Ergo ipse Christus non est caput.</p>
               <p xml:id="TAca84-d1e2296-d1e117"> Praeterea, caput in homine est quoddam particulare membrum influentiam recipiens a corde. Sed Christus est universale principium totius Ecclesiae. Ergo non est Ecclesiae caput.</p>
               <p xml:id="TAca84-d1e2296-d1e119"> Sed contra est quod dicitur Ephes. I, <quote xml:id="TAca84-d1e2296-Qd1e121">ipsum dedit caput super omnem Ecclesiam</quote>.</p>
               <p xml:id="TAca84-d1e2296-d1e125"> Respondeo dicendum quod, sicut tota Ecclesia dicitur unum corpus mysticum per similitudinem ad naturale corpus hominis, quod secundum diversa membra habet diversos actus, ut apostolus docet, Rom. XII et I Cor. XII; ita Christus dicitur caput Ecclesiae secundum similitudinem humani capitis. In quo tria possumus considerare, scilicet ordinem, perfectionem et virtutem. Ordinem, quia caput est prima pars hominis, incipiendo a superiori. Et inde est quod omne principium consuevit vocari caput, secundum illud Ierem. II, <quote xml:id="TAca84-d1e2296-Qd1e127">ad omne caput viae posuisti lupanar tibi</quote>. Perfectionem autem, quia in capite vigent omnes sensus et interiores et exteriores, cum in ceteris membris sit solus tactus. Et inde est quod dicitur Isaiae IX, <quote xml:id="TAca84-d1e2296-Qd1e129">senex et honorabilis ipse est caput</quote>. Virtutem vero, quia virtus et motus ceterorum membrorum, et gubernatio eorum in suis actibus, est a capite, propter vim sensitivam et motivam ibi dominantem. Unde et rector dicitur caput populi, secundum illud I Reg. XV, <quote xml:id="TAca84-d1e2296-Qd1e131">cum esses parvulus in oculis tuis, caput in tribubus Israel factus es</quote>. Haec autem tria competunt Christo spiritualiter. Primo enim, secundum propinquitatem ad Deum gratia eius altior et prior est, etsi non tempore, quia omnes alii acceperunt gratiam per respectum ad gratiam ipsius, secundum illud Rom. VIII, <quote xml:id="TAca84-d1e2296-Qd1e133">quos praescivit, hos et praedestinavit conformes fieri imaginis filii sui, ut sit ipse primogenitus in multis fratribus</quote>. Secundo vero, perfectionem habet quantum ad plenitudinem omnium gratiarum, secundum illud Ioan. I, <quote xml:id="TAca84-d1e2296-Qd1e135">vidimus eum plenum gratiae et veritatis</quote>, ut supra ostensum est. Tertio, virtutem habuit influendi gratiam in omnia membra Ecclesiae, secundum illud Ioan. I, <quote xml:id="TAca84-d1e2296-Qd1e138">de plenitudine eius omnes accepimus</quote>. Et sic patet quod convenienter dicitur Christus caput Ecclesiae.</p>
               <p xml:id="TAca84-d1e2296-d1e141"> Ad primum ergo dicendum quod dare gratiam aut spiritum sanctum convenit Christo secundum quod Deus, auctoritative, sed instrumentaliter ei convenit secundum quod est homo, inquantum scilicet eius humanitas fuit <quote xml:id="TAca84-d1e2296-Qd1e143">instrumentum divinitatis eius</quote>. Et ita actiones ipsius ex virtute divinitatis fuerunt nobis salutiferae, utpote gratiam in nobis causantes, et per meritum et per efficientiam quandam. Augustinus autem negat Christum, secundum quod est homo, dare spiritum sanctum per auctoritatem. Instrumentaliter autem, sive ministerialiter, etiam alii sancti dicuntur dare spiritum sanctum, secundum illud Galat. III, <quote xml:id="TAca84-d1e2296-Qd1e145">qui tribuit vobis spiritum sanctum,</quote> et cetera.</p>
               <p xml:id="TAca84-d1e2296-d1e148"> Ad secundum dicendum quod in metaphoricis locutionibus non oportet attendi similitudinem quantum ad omnia, sic enim non esset similitudo, sed rei veritas. Capitis igitur naturalis non est caput aliud, quia corpus humanum non est pars alterius corporis. Sed corpus similitudinarie dictum, idest aliqua multitudo ordinata, est pars alterius multitudinis, sicut multitudo domestica est pars multitudinis civilis. Et ideo paterfamilias, qui est caput multitudinis domesticae, habet super se caput rectorem civitatis. Et per hunc modum nihil prohibet caput Christi esse Deum, cum tamen ipse sit caput Ecclesiae.</p>
               <p xml:id="TAca84-d1e2296-d1e150"> Ad tertium dicendum quod caput habet manifestam eminentiam respectu exteriorum membrorum, sed cor habet quandam influentiam occultam. Et ideo cordi comparatur spiritus sanctus, qui invisibiliter Ecclesiam vivificat et unit, capiti comparatur Christus, secundum visibilem naturam, qua homo hominibus praefertur.</p>
            </div>
            <div xml:id="TAca84-d1e2296-Dd1e153">
               <head xml:id="TAca84-d1e2296-Hd1e155">Articulus 2</head>
               <p xml:id="TAca84-d1e2296-d1e157"> Ad secundum sic proceditur. Videtur quod Christus non sit caput hominum quantum ad corpora. Christus enim dicitur caput Ecclesiae inquantum influit spiritualem sensum et motum gratiae in Ecclesiam. Sed huius spiritualis sensus et motus capax non est corpus. Ergo non est caput hominum secundum corpora.</p>
               <p xml:id="TAca84-d1e2296-d1e159"> Praeterea, secundum corpora communicamus cum brutis. Si ergo Christus esset caput hominum quantum ad corpora, sequeretur quod etiam esset caput brutorum animalium. Quod est inconveniens.</p>
               <p xml:id="TAca84-d1e2296-d1e161"> Praeterea, Christus corpus suum ab aliis hominibus traxit, ut patet Matth. I et Luc. III. Sed caput est primum inter cetera membra, ut dictum est. Ergo Christus non est caput Ecclesiae quantum ad corpora.</p>
               <p xml:id="TAca84-d1e2296-d1e163"> Sed contra est quod dicitur Philipp. III, <quote xml:id="TAca84-d1e2296-Qd1e165">reformabit corpus humilitatis nostrae, configuratum corpori claritatis suae</quote>.</p>
               <p xml:id="TAca84-d1e2296-d1e169"> Respondeo dicendum quod corpus humanum habet naturalem ordinem ad animam rationalem, quae est propria forma eius et motor. Et inquantum quidem est forma eius, recipit ab anima vitam et ceteras proprietates convenientes humano corpori secundum suam speciem. Inquantum vero anima est motor corporis, corpus instrumentaliter servit animae. Sic ergo dicendum quod habet vim influendi Christi humanitas inquantum est coniuncta Dei verbo, cui corpus unitur per animam, ut supra dictum est. Unde tota Christi humanitas, secundum scilicet animam et corpus, influit in homines et quantum ad animam et quantum ad corpus, sed principaliter quantum ad animam; secundario quantum ad corpus. Uno modo, inquantum membra corporis exhibentur arma iustitiae in anima existenti per Christum, ut apostolus dicit, Rom. VI. Alio modo, inquantum vita gloriae ab anima derivatur ad corpus, secundum illud Rom. VIII, <quote xml:id="TAca84-d1e2296-Qd1e171">qui suscitavit Iesum a mortuis, vivificabit et mortalia corpora vestra, propter inhabitantem spiritum eius in vobis</quote>.</p>
               <p xml:id="TAca84-d1e2296-d1e174"> Ad primum ergo dicendum quod sensus spiritualis gratiae non pervenit quidem ad corpus primo et principaliter, sed secundario et instrumentaliter, ut dictum est.</p>
               <p xml:id="TAca84-d1e2296-d1e176"> Ad secundum dicendum quod corpus animalis bruti nullam habitudinem habet ad animam rationalem, sicut habet corpus humanum. Et ideo non est simile.</p>
               <p xml:id="TAca84-d1e2296-d1e178"> Ad tertium dicendum quod, licet Christus traxerit materiam corporis ab aliis hominibus, vitam tamen immortalem corporis omnes homines trahunt ab ipso, secundum illud I Cor. XV, <quote xml:id="TAca84-d1e2296-Qd1e180">sicut in Adam omnes moriuntur, ita in Christo omnes vivificabuntur</quote>.</p>
            </div>
            <div xml:id="TAca84-d1e2296-Dd1e184">
               <head xml:id="TAca84-d1e2296-Hd1e186">Articulus 3</head>
               <p xml:id="TAca84-d1e2296-d1e188"> Ad tertium sic proceditur. Videtur quod Christus non sit caput omnium hominum. Caput enim non habet relationem nisi ad membra sui corporis. Infideles autem nullo modo sunt membra Ecclesiae, <quote xml:id="TAca84-d1e2296-Qd1e190">quae est corpus Christi</quote>, ut dicitur Ephes. I. Ergo Christus non est caput omnium hominum.</p>
               <p xml:id="TAca84-d1e2296-d1e193"> Praeterea, apostolus dicit, Ephes. V, quod <quote xml:id="TAca84-d1e2296-Qd1e195">Christus tradidit semetipsum pro Ecclesia, ut ipse sibi exhiberet Ecclesiam gloriosam, non habentem maculam aut rugam aut aliquid huiusmodi</quote>. Sed multi sunt, etiam fideles, in quibus invenitur macula aut ruga peccati. Ergo nec erit omnium fidelium Christus caput.</p>
               <p xml:id="TAca84-d1e2296-d1e198"> Praeterea, sacramenta veteris legis comparantur ad Christum sicut umbra ad corpus, ut dicitur Coloss. II. Sed patres veteris testamenti sacramentis illis suo tempore serviebant, secundum illud Heb. VIII, <quote xml:id="TAca84-d1e2296-Qd1e200">exemplari et umbrae deserviunt caelestium</quote>. Non ergo pertinebant ad corpus Christi. Et ita Christus non est caput omnium hominum.</p>
               <p xml:id="TAca84-d1e2296-d1e203"> Sed contra est quod dicitur I Tim. IV, <quote xml:id="TAca84-d1e2296-Qd1e205">salvator omnium est, et maxime fidelium</quote>. Et I Ioan. II, <quote xml:id="TAca84-d1e2296-Qd1e207">ipse est propitiatio pro peccatis nostris, non autem pro nostris tantum, sed etiam pro totius mundi</quote>. Salvare autem homines, aut propitiatorem esse pro peccatis eorum, competit Christo secundum quod est caput. Ergo Christus est caput omnium hominum.</p>
               <p xml:id="TAca84-d1e2296-d1e211"> Respondeo dicendum quod haec est differentia inter corpus hominis naturale et corpus Ecclesiae mysticum, quod membra corporis naturalis sunt omnia simul, membra autem corporis mystici non sunt omnia simul, neque quantum ad esse naturae, quia corpus Ecclesiae constituitur ex hominibus qui fuerunt a principio mundi usque ad finem ipsius; neque etiam quantum ad esse gratiae, quia eorum etiam qui sunt in uno tempore, quidam gratia carent postmodum habituri, aliis eam iam habentibus. Sic igitur membra corporis mystici non solum accipiuntur secundum quod sunt in actu, sed etiam secundum quod sunt in potentia. Quaedam tamen sunt in potentia quae nunquam reducuntur ad actum, quaedam vero quae quandoque reducuntur ad actum, secundum hunc triplicem gradum, quorum unus est per fidem, secundus per caritatem viae, tertius per fruitionem patriae. Sic ergo dicendum est quod, accipiendo generaliter secundum totum tempus mundi, Christus est caput omnium hominum, sed secundum diversos gradus. Primo enim et principaliter est caput eorum qui actu uniuntur sibi per gloriam. Secundo, eorum qui actu uniuntur sibi per caritatem. Tertio, eorum qui actu uniuntur sibi per fidem. Quarto vero, eorum qui sibi uniuntur solum potentia nondum ad actum reducta, quae tamen est ad actum reducenda, secundum divinam praedestinationem. Quinto vero, eorum qui in potentia sibi sunt uniti quae nunquam reducetur ad actum, sicut homines in hoc mundo viventes qui non sunt praedestinati. Qui tamen, ex hoc mundo recedentes, totaliter desinunt esse membra Christi, quia iam nec sunt in potentia ut Christo uniantur.</p>
               <p xml:id="TAca84-d1e2296-d1e213"> Ad primum ergo dicendum quod illi qui sunt infideles, etsi actu non sint de Ecclesia, sunt tamen in potentia. Quae quidem potentia in duobus fundatur, primo quidem et principaliter, in virtute Christi, quae sufficiens est ad salutem totius humani generis; secundario, in arbitrii libertate.</p>
               <p xml:id="TAca84-d1e2296-d1e215"> Ad secundum dicendum quod esse Ecclesiam gloriosam, non habentem maculam neque rugam, est ultimus finis, ad quem perducimur per passionem Christi. Unde hoc erit in statu patriae, non autem in statu viae, in quo, <quote xml:id="TAca84-d1e2296-Qd1e217">si dixerimus quia peccatum non habemus, nosmetipsos seducimus</quote>, ut dicitur I Ioan. I. Sunt tamen quaedam, scilicet mortalia, quibus carent illi qui sunt membra Christi per actualem unionem caritatis. Qui vero his peccatis subduntur, non sunt membra Christi actualiter, sed potentialiter, nisi forte imperfecte, per fidem informem, quae unit Christo secundum quid et non simpliciter ut scilicet per Christum homo assequatur vitam gratiae; <quote xml:id="TAca84-d1e2296-Qd1e219">fides enim sine operibus mortua est</quote>, ut dicitur Iac. II. Percipiunt tamen tales a Christo quendam actum vitae, qui est credere, sicut si membrum mortificatum moveatur aliqualiter ab homine.</p>
               <p xml:id="TAca84-d1e2296-d1e222"> Ad tertium dicendum quod sancti patres non insistebant sacramentis legalibus tanquam quibusdam rebus, sed sicut imaginibus et umbris futurorum. Idem autem est motus in imaginem, inquantum est imago, et in rem, ut patet per philosophum, in libro de memoria et reminiscentia. Et ideo antiqui patres, servando legalia sacramenta, ferebantur in Christum per fidem et dilectionem eandem qua et nos in ipsum ferimur. Et ita patres antiqui pertinebant ad idem corpus Ecclesiae ad quod nos pertinemus.</p>
            </div>
            <div xml:id="TAca84-d1e2296-Dd1e226">
               <head xml:id="TAca84-d1e2296-Hd1e228">Articulus 4</head>
               <p xml:id="TAca84-d1e2296-d1e230"> Ad quartum sic proceditur. Videtur quod Christus, secundum quod homo, non sit caput Angelorum. Caput enim et membra sunt unius naturae. Sed Christus, secundum quod homo, non est conformis in natura cum Angelis, sed solum cum hominibus, quia, ut dicitur Heb. II, <quote xml:id="TAca84-d1e2296-Qd1e232">nusquam Angelos apprehendit, sed semen Abrahae apprehendit</quote>. Ergo Christus, secundum quod homo, non est caput Angelorum.</p>
               <p xml:id="TAca84-d1e2296-d1e235"> Praeterea, illorum Christus est caput qui pertinent ad Ecclesiam, <quote xml:id="TAca84-d1e2296-Qd1e237">quae est corpus eius</quote>, ut dicitur Ephes. I. Sed Angeli non pertinent ad Ecclesiam, nam Ecclesia est congregatio fidelium; fides autem non est in Angelis; non enim ambulant per fidem, sed per speciem, alioquin peregrinarentur a domino, secundum quod apostolus argumentatur, II Cor. V. Ergo Christus, secundum quod homo, non est caput Angelorum.</p>
               <p xml:id="TAca84-d1e2296-d1e240"> Praeterea, Augustinus dicit, super Ioan., quod sicut verbum quod erat a principio apud patrem, vivificat animas, ita verbum caro factum vivificat corpora, quibus Angeli carent. Sed verbum caro factum est Christus secundum quod homo. Ergo Christus, secundum quod homo, non influit vitam Angelis. Et ita, secundum quod homo, non est caput Angelorum.</p>
               <p xml:id="TAca84-d1e2296-d1e242"> Sed contra est quod apostolus dicit, Coloss. II, <quote xml:id="TAca84-d1e2296-Qd1e244">qui est caput omnis principatus et potestatis</quote>. Et eadem ratio est de Angelis aliorum ordinum. Ergo Christus est caput Angelorum.</p>
               <p xml:id="TAca84-d1e2296-d1e248"> Respondeo dicendum quod, sicut dictum est, ubi est unum corpus, necesse est ponere unum caput. Unum autem corpus similitudinarie dicitur una multitudo ordinata in unum secundum distinctos actus sive officia. Manifestum est autem quod ad unum finem, qui est gloria divinae fruitionis, ordinantur et homines et Angeli. Unde corpus Ecclesiae mysticum non solum consistit ex hominibus, sed etiam ex Angelis. Totius autem huius multitudinis Christus est caput, quia propinquius se habet ad Deum, et perfectius participat dona ipsius, non solum quam homines, sed etiam quam Angeli; et de eius influentia non solum homines recipiunt, sed etiam Angeli. Dicitur enim Ephes. I, quod constituit eum, scilicet Christum Deus pater, <quote xml:id="TAca84-d1e2296-Qd1e250">ad dexteram suam in caelestibus, supra omnem principatum et potestatem et virtutem et dominationem, et omne nomen quod nominatur non solum in hoc saeculo, sed etiam in futuro, et omnia subiecit sub pedibus eius</quote>. Et ideo Christus non solum est caput hominum, sed etiam Angelorum. Unde Matth. IV legitur quod <quote xml:id="TAca84-d1e2296-Qd1e252">accesserunt Angeli et ministrabant ei</quote>.</p>
               <p xml:id="TAca84-d1e2296-d1e255"> Ad primum ergo dicendum quod influentia Christi super omnes homines principaliter quidem est quantum ad animas, secundum quas homines conveniunt cum Angelis in natura generis, licet non in natura speciei. Et huius conformitatis ratione Christus potest dici caput Angelorum, licet deficiat conformitas quantum ad corpora.</p>
               <p xml:id="TAca84-d1e2296-d1e257"> Ad secundum dicendum quod Ecclesia secundum statum viae est congregatio fidelium, sed secundum statum patriae est congregatio comprehendentium. Christus autem non solum fuit viator, sed etiam comprehensor. Et ideo non solum fidelium, sed etiam comprehendentium est caput, utpote plenissime habens gratiam et gloriam.</p>
               <p xml:id="TAca84-d1e2296-d1e259"> Ad tertium dicendum quod Augustinus ibi loquitur secundum quandam assimilationem causae ad effectum, prout scilicet res corporalis agit in corpora, et res spiritualis in res spirituales. Tamen humanitas Christi, ex virtute spiritualis naturae, scilicet divinae, potest aliquid causare non solum in spiritibus hominum, sed etiam in spiritibus Angelorum, propter maximam coniunctionem eius ad Deum, scilicet secundum unionem personalem.</p>
            </div>
            <div xml:id="TAca84-d1e2296-Dd1e262">
               <head xml:id="TAca84-d1e2296-Hd1e264">Articulus 5</head>
               <p xml:id="TAca84-d1e2296-d1e266"> Ad quintum sic proceditur. Videtur quod non sit eadem gratia qua Christus est caput Ecclesiae, cum gratia singulari illius hominis. Dicit enim apostolus, Rom. V, <quote xml:id="TAca84-d1e2296-Qd1e268">si unius delicto multi mortui sunt, multo magis gratia Dei et donum in gratia unius hominis Iesu Christi in plures abundavit</quote>. Sed aliud est peccatum actuale ipsius Adae, et aliud peccatum originale, quod traduxit in posteros. Ergo alia est gratia personalis, quae est propria ipsius Christi, et alia est gratia eius inquantum est caput Ecclesiae, quae ab ipso ad alios derivatur.</p>
               <p xml:id="TAca84-d1e2296-d1e271"> Praeterea, habitus distinguuntur secundum actus. Sed ad alium actum ordinatur in Christo gratia eius personalis, scilicet ad sanctificationem illius animae, et ad alium actum ordinatur gratia capitis, scilicet ad sanctificandum alios. Ergo alia est gratia personalis ipsius Christi, et alia est gratia eius inquantum est caput Ecclesiae.</p>
               <p xml:id="TAca84-d1e2296-d1e273"> Praeterea, sicut supra dictum est, in Christo distinguitur triplex gratia, scilicet gratia unionis, gratia capitis, et gratia singularis illius hominis. Sed gratia singularis Christi est alia a gratia unionis. Ergo est etiam alia a gratia capitis.</p>
               <p xml:id="TAca84-d1e2296-d1e275"> Sed contra est quod dicitur Ioan. I, <quote xml:id="TAca84-d1e2296-Qd1e277">de plenitudine eius omnes accepimus</quote>. Secundum hoc autem est caput nostrum, quod ab eo accipimus. Ergo secundum hoc quod habet plenitudinem gratiae, est caput nostrum. Plenitudinem autem gratiae habuit secundum quod perfecte fuit in illo gratia personalis, ut supra dictum est. Ergo secundum gratiam personalem est caput nostrum. Et ita non est alia gratia capitis, et alia gratia personalis.</p>
               <p xml:id="TAca84-d1e2296-d1e281"> Respondeo dicendum quod unumquodque agit inquantum est ens actu. Oportet autem quod sit idem actu quo aliquid est actu, et quo agit, et sic idem est calor quo ignis est calidus, et quo calefacit. Non tamen omnis actus quo aliquid est actu, sufficit ad hoc quod sit principium agendi in alia, cum enim <quote xml:id="TAca84-d1e2296-Qd1e283">agens sit praestantius patiente</quote>, ut Augustinus dicit, XII super Gen. ad Litt., et philosophus, in III de anima, oportet quod agens in alia habeat actum secundum eminentiam quandam. Dictum est autem supra quod in anima Christi recepta est gratia secundum maximam eminentiam. Et ideo ex eminentia gratiae quam accepit, competit sibi quod gratia illa ad alios derivetur. Quod pertinet ad rationem capitis. Et ideo eadem est secundum essentiam gratia personalis qua anima Christi est iustificata, et gratia eius secundum quam est caput Ecclesiae iustificans alios, differt tamen secundum rationem.</p>
               <p xml:id="TAca84-d1e2296-d1e286"> Ad primum ergo dicendum quod peccatum originale in Adam, quod est peccatum naturae, derivatum est a peccato actuali ipsius, quod est peccatum personale, quia in eo persona corrupit naturam; qua corruptione mediante, peccatum primi hominis derivatur ad posteros, secundum quod natura corrupta corrumpit personam. Sed gratia non derivatur a Christo in nos mediante natura humana, sed per solam personalem actionem ipsius Christi. Unde non oportet in Christo distinguere duplicem gratiam, quarum una respondeat naturae, alia personae, sicut in Adam distinguitur peccatum naturae et personae.</p>
               <p xml:id="TAca84-d1e2296-d1e288"> Ad secundum dicendum quod diversi actus quorum unus est ratio et causa alterius, non diversificant habitum. Actus autem personalis gratiae, qui est sanctum facere formaliter habentem, est ratio iustificationis aliorum, quae pertinet ad gratiam capitis. Et inde est quod per huiusmodi differentiam non diversificatur essentia habitus.</p>
               <p xml:id="TAca84-d1e2296-d1e290"> Ad tertium dicendum quod gratia personalis et gratia capitis ordinantur ad aliquem actum, gratia autem unionis non ordinatur ad actum, sed ad esse personale. Et ideo gratia personalis et gratia capitis conveniunt in essentia habitus, non autem gratia unionis. Quamvis gratia personalis possit quodammodo dici gratia unionis, prout facit congruitatem quandam ad unionem. Et secundum hoc, una per essentiam est gratia unionis et gratia capitis et gratia singularis personae, sed differens sola ratione.</p>
            </div>
            <div xml:id="TAca84-d1e2296-Dd1e293">
               <head xml:id="TAca84-d1e2296-Hd1e295">Articulus 6</head>
               <p xml:id="TAca84-d1e2296-d1e297"> Ad sextum sic proceditur. Videtur quod esse caput Ecclesiae non sit proprium Christo. Dicitur enim I Reg. XV, <quote xml:id="TAca84-d1e2296-Qd1e299">cum esses parvulus in oculis tuis, caput in tribubus Israel factus es</quote>. Sed una est Ecclesia in novo et in veteri testamento. Ergo videtur quod, eadem ratione, alius homo praeter Christum potest esse caput Ecclesiae.</p>
               <p xml:id="TAca84-d1e2296-d1e302"> Praeterea, ex hoc Christus dicitur caput Ecclesiae quod gratiam influit Ecclesiae membris. Sed etiam ad alios pertinet gratiam aliis praebere, secundum illud Ephes. IV, <quote xml:id="TAca84-d1e2296-Qd1e304">omnis sermo malus ab ore vestro non procedat, sed si quis bonus est ad aedificationem fidei, ut det gratiam audientibus</quote>. Ergo videtur quod etiam alii quam Christo competat esse caput Ecclesiae.</p>
               <p xml:id="TAca84-d1e2296-d1e307"> Praeterea, Christus, ex eo quod praeest Ecclesiae, non solum dicitur caput, sed etiam pastor et fundamentum Ecclesiae. Sed non soli sibi Christus retinuit nomen pastoris, secundum illud I Pet. V, <quote xml:id="TAca84-d1e2296-Qd1e309">cum apparuerit princeps pastorum, percipietis immarcescibilem gloriae coronam</quote>. Nec etiam nomen fundamenti, secundum illud Apoc. XXI, <quote xml:id="TAca84-d1e2296-Qd1e311">murus civitatis habens fundamenta duodecim</quote>. Ergo videtur quod nec etiam nomen capitis sibi soli retinuerit.</p>
               <p xml:id="TAca84-d1e2296-d1e314"> Sed contra est quod dicitur Coloss. II, <quote xml:id="TAca84-d1e2296-Qd1e316">caput Ecclesiae est ex quo corpus, per nexus et coniunctiones subministratum et constructum, crescit in augmentum Dei</quote>. Sed hoc soli Christo convenit. Ergo solus Christus est caput Ecclesiae.</p>
               <p xml:id="TAca84-d1e2296-d1e320"> Respondeo dicendum quod caput in alia membra influit dupliciter. Uno modo, quodam intrinseco influxu, prout virtus motiva et sensitiva a capite derivatur ad cetera membra. Alio modo, secundum exteriorem quandam gubernationem, prout scilicet secundum visum et alios sensus, qui in capite radicantur, dirigitur homo in exterioribus actibus. Interior autem effluxus gratiae non est ab aliquo nisi a solo Christo, cuius humanitas, ex hoc quod est divinitati adiuncta, habet virtutem iustificandi. Sed influxus in membra Ecclesiae quantum ad exteriorem gubernationem, potest aliis convenire. Et secundum hoc, aliqui alii possunt dici capita Ecclesiae, secundum illud Amos VI, <quote xml:id="TAca84-d1e2296-Qd1e322">optimates capita populorum</quote>. Differenter tamen a Christo. Primo quidem, quantum ad hoc, quod Christus est caput omnium eorum qui ad Ecclesiam pertinent secundum omnem locum et tempus et statum, alii autem homines dicuntur capita secundum quaedam specialia loca, sicut episcopi suarum Ecclesiarum; vel etiam secundum determinatum tempus, sicut Papa est caput totius Ecclesiae, scilicet tempore sui pontificatus; et secundum determinatum statum, prout scilicet sunt in statu viatoris. Alio modo, secundum quod Christus est caput Ecclesiae propria virtute et auctoritate, alii vero dicuntur capita inquantum vicem gerunt Christi; secundum illud II Cor. II, <quote xml:id="TAca84-d1e2296-Qd1e324">nam et ego, quod donavi, si quid donavi, propter vos, in persona Christi</quote>; et II Cor. V, <quote xml:id="TAca84-d1e2296-Qd1e326">pro Christo legatione fungimur, tanquam Deo exhortante per nos</quote>.</p>
               <p xml:id="TAca84-d1e2296-d1e329"> Ad primum ergo dicendum quod verbum illud intelligitur secundum quod ratio capitis consideratur ex exteriori gubernatione, prout rex dicitur caput regni sui.</p>
               <p xml:id="TAca84-d1e2296-d1e331"> Ad secundum dicendum quod homo non dat gratiam interius influendo sed exterius persuadendo ad ea quae sunt gratiae.</p>
               <p xml:id="TAca84-d1e2296-d1e333"> Ad tertium dicendum quod, sicut dicit Augustinus, super Ioan., <quote xml:id="TAca84-d1e2296-Qd1e335">si praepositi Ecclesiae pastores sunt, quomodo unus pastor est, nisi quia sunt illi omnes unius membra pastoris?</quote> Et similiter alii possunt dici fundamenta et capita, inquantum sunt unius capitis et fundamenti membra. Et tamen, sicut Augustinus ibidem dicit, <quote xml:id="TAca84-d1e2296-Qd1e337">quod pastor est, dedit membris suis, ostium vero se nemo nostrum dicit; hoc sibi ipse proprium tenuit</quote>. Et hoc ideo quia in ostio importatur principalis auctoritas, inquantum ostium est per quod omnes ingrediuntur in domum, et ipse solus Christus est <quote xml:id="TAca84-d1e2296-Qd1e339">per quem accessum habemus in gratiam istam in qua stamus</quote>. Per alia vero nomina praedicta potest importari auctoritas non solum principalis, sed etiam secundaria.</p>
            </div>
            <div xml:id="TAca84-d1e2296-Dd1e343">
               <head xml:id="TAca84-d1e2296-Hd1e345">Articulus 7</head>
               <p xml:id="TAca84-d1e2296-d1e347"> Ad septimum sic proceditur. Videtur quod Diabolus non sit caput malorum. Ad rationem enim capitis pertinet quod influat sensum et motum in membra, ut dicit quaedam Glossa, ad Ephes. I, super illud, <quote xml:id="TAca84-d1e2296-Qd1e349">ipsum dedit caput</quote>, et cetera. Sed Diabolus non habet virtutem influendi malitiam peccati, quod ex voluntate peccantis procedit. Ergo Diabolus non potest dici caput malorum.</p>
               <p xml:id="TAca84-d1e2296-d1e352"> Praeterea, per quodlibet peccatum fit homo malus. Sed non omnia peccata sunt a Diabolo. Quod quidem manifestum est de peccatis Daemonum, qui non ex persuasione alterius peccaverunt. Similiter etiam nec omne peccatum hominis ex Diabolo procedit, dicitur enim in libro de ecclesiasticis dogmatibus, <quote xml:id="TAca84-d1e2296-Qd1e354">non omnes cogitationes nostrae malae semper Diaboli instinctu excitantur, sed aliquoties ex motu arbitrii nostri emergunt</quote>. Ergo Diabolus non est caput omnium malorum.</p>
               <p xml:id="TAca84-d1e2296-d1e357"> Praeterea, unum caput uni corpori praeficitur. Sed tota multitudo malorum non videtur habere aliquid in quo uniantur, quia <quote xml:id="TAca84-d1e2296-Qd1e359">malum malo contingit esse contrarium</quote>; contingit enim ex diversis defectibus, ut Dionysius dicit, IV cap. de Div. Nom. Ergo Diabolus non potest dici caput omnium malorum.</p>
               <p xml:id="TAca84-d1e2296-d1e362"> Sed contra est quod, super illud Iob XVIII, <quote xml:id="TAca84-d1e2296-Qd1e364">memoria illius pereat de terra</quote>, dicit Glossa, <quote xml:id="TAca84-d1e2296-Qd1e366">de unoquoque iniquo dicitur ut ad caput, idest Diabolum, revertatur</quote>.</p>
               <p xml:id="TAca84-d1e2296-d1e370"> Respondeo dicendum quod, sicut supra dictum est, caput non solum interius influit membris, sed etiam exterius gubernat, eorum actus dirigendo ad aliquem finem. Sic igitur potest dici aliquis caput alicuius multitudinis vel secundum utrumque, scilicet secundum interiorem influxum et exteriorem gubernationem, et sic est Christus caput Ecclesiae, ut dictum est. Vel secundum solam exteriorem gubernationem, et sic quilibet princeps vel praelatus est caput multitudinis sibi subiectae. Et per hunc modum dicitur Diabolus caput omnium malorum, nam, ut dicitur Iob XLI, <quote xml:id="TAca84-d1e2296-Qd1e372">ipse est rex super omnes filios superbiae</quote>. Pertinet autem ad gubernatorem ut eos quos gubernat ad suum finem perducat. Finis autem Diaboli est aversio rationalis creaturae a Deo, unde a principio hominem ab obedientia divini praecepti removere tentavit. Ipsa autem aversio a Deo habet rationem finis inquantum appetitur sub specie libertatis, secundum illud Ierem. II, <quote xml:id="TAca84-d1e2296-Qd1e374">a saeculo confregisti iugum, rupisti vincula, dixisti, non serviam</quote>. Inquantum igitur ad hunc finem aliqui adducuntur peccando, sub Diaboli regimine et gubernatione cadunt. Et ex hoc dicitur eorum caput.</p>
               <p xml:id="TAca84-d1e2296-d1e377"> Ad primum ergo dicendum quod, licet Diabolus non influat interius rationali menti, tamen suggerendo inducit ad malum.</p>
               <p xml:id="TAca84-d1e2296-d1e379"> Ad secundum dicendum quod gubernator non semper suggerit singulis ut eius voluntati obediant, sed proponit omnibus signum suae voluntatis, ad cuius sequelam aliqui excitantur inducti, alii sponte propria, sicut patet in duce exercitus, cuius vexillum sequuntur milites etiam nullo persuadente. Sic igitur primum peccatum Diaboli, <quote xml:id="TAca84-d1e2296-Qd1e381">qui ab initio peccat</quote>, ut dicitur I Ioan. III, propositum est omnibus ad sequendum, quod quidam imitantur per suggestionem ipsius, quidam propria sponte absque ulla suggestione. Et secundum hoc, omnium malorum caput est Diabolus, inquantum illum imitantur, secundum illud Sap. II, <quote xml:id="TAca84-d1e2296-Qd1e383">invidia Diaboli mors introivit in orbem terrarum, imitantur autem illum qui sunt ex parte illius</quote>.</p>
               <p xml:id="TAca84-d1e2296-d1e386"> Ad tertium dicendum quod omnia peccata conveniunt in aversione a Deo, licet ad invicem differant secundum conversionem ad diversa commutabilia bona.</p>
            </div>
            <div xml:id="TAca84-d1e2296-Dd1e389">
               <head xml:id="TAca84-d1e2296-Hd1e391">Articulus 8</head>
               <p xml:id="TAca84-d1e2296-d1e393"> Ad octavum sic proceditur. Videtur quod Antichristus non sit caput malorum. Unius enim corporis non sunt diversa capita. Sed Diabolus est caput multitudinis malorum. Non ergo Antichristus est eorum caput.</p>
               <p xml:id="TAca84-d1e2296-d1e395"> Praeterea, Antichristus est membrum Diaboli. Sed caput distinguitur a membris. Ergo Antichristus non est caput malorum.</p>
               <p xml:id="TAca84-d1e2296-d1e397"> Praeterea, caput habet influentiam in membra. Sed Antichristus nullam habet influentiam in malos homines qui eum praecesserunt. Ergo Antichristus non est caput malorum.</p>
               <p xml:id="TAca84-d1e2296-d1e399"> Sed contra est quod Iob XXI, super illud, <quote xml:id="TAca84-d1e2296-Qd1e401">interrogate quemlibet de viatoribus</quote>, dicit Glossa, <quote xml:id="TAca84-d1e2296-Qd1e403">dum de omnium malorum corpore loqueretur, subito ad omnium iniquorum caput, Antichristum, verba convertit</quote>.</p>
               <p xml:id="TAca84-d1e2296-d1e407"> Respondeo dicendum quod, sicut supra dictum est, in capite naturali tria inveniuntur, scilicet ordo, perfectio et virtus influendi. Quantum ergo ad ordinem temporis, non dicitur esse Antichristus caput malorum, quasi eius peccatum praecesserit, sicut praecessit peccatum Diaboli. Similiter etiam non dicitur esse malorum caput propter virtutem influendi. Si enim aliquos sui temporis ad malum sit conversurus, exterius inducendo; non tamen illi qui ante eum fuerunt, ab ipso sunt in malitiam inducti, nec eius malitiam sunt imitati. Unde secundum hoc non posset dici caput omnium malorum, sed aliquorum. Relinquitur igitur quod dicatur caput omnium malorum propter malitiae perfectionem. Unde super illud II Thess. II, <quote xml:id="TAca84-d1e2296-Qd1e409">ostendens se tanquam sit Deus</quote>, dicit Glossa, <quote xml:id="TAca84-d1e2296-Qd1e411">sicut in Christo omnis plenitudo divinitatis inhabitavit, ita in Antichristo plenitudo omnis malitiae</quote>, non quidem ita quod humanitas eius sit assumpta a Diabolo in unitate personae, sicut humanitas Christi a filio Dei; sed quia Diabolus malitiam suam eminentius ei influit suggerendo quam omnibus aliis. Et secundum hoc, omnes alii mali qui praecesserunt sunt quasi quaedam figura Antichristi, secundum illud II Thess. II, <quote xml:id="TAca84-d1e2296-Qd1e413">mysterium iam operatur iniquitatis</quote>.</p>
               <p xml:id="TAca84-d1e2296-d1e416"> Ad primum ergo dicendum quod Diabolus et Antichristus non sunt duo capita, sed unum, quia Antichristus dicitur esse caput inquantum plenissime invenitur in eo impressa malitia Diaboli. Unde super illud II Thess. II, <quote xml:id="TAca84-d1e2296-Qd1e418">ostendens se tanquam sit Deus</quote>, dicit Glossa, <quote xml:id="TAca84-d1e2296-Qd1e420">in ipso erit caput omnium malorum, scilicet Diabolus, qui est rex super omnes filios superbiae</quote>. Non autem dicitur in eo esse per unionem personalem; nec per intrinsecam habitationem, quia <quote xml:id="TAca84-d1e2296-Qd1e422">sola Trinitas menti illabitur</quote>, ut dicitur in libro de ecclesiasticis dogmatibus, sed per malitiae effectum.</p>
               <p xml:id="TAca84-d1e2296-d1e425"> Ad secundum dicendum quod, sicut caput Christi est Deus, et tamen ipse est caput Ecclesiae, ut supra dictum est; ita Antichristus est membrum Diaboli, et tamen ipse est caput malorum.</p>
               <p xml:id="TAca84-d1e2296-d1e427"> Ad tertium dicendum quod Antichristus non dicitur caput omnium malorum propter similitudinem influentiae, sed propter similitudinem perfectionis. In eo enim Diabolus quasi malitiam suam ducet ad caput, per modum quo dicitur aliquis ad caput propositum suum ducere, cum illud perfecerit.</p>
            </div>
         </div>
      </body>
   </text>
</TEI>
<?xml version="1.0" encoding="UTF-8"?><?xml-model href="https://raw.githubusercontent.com/lombardpress/lombardpress-schema/1.0.0/src/out/diplomatic.rng" type="application/xml" schematypens="http://relaxng.org/ns/structure/1.0"?><?xml-model href="https://raw.githubusercontent.com/lombardpress/lombardpress-schema/1.0.0/src/out/diplomatic.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Quaestio 27</title>
            <author ref="#Aquinas">Thomas Aquinas</author>
            <respStmt>
               <name ref="#jeffreycwitt">Jeffrey C. Witt</name>
               <resp>TEI Encoder</resp>
            </respStmt>
         </titleStmt>
         <editionStmt>
            <edition n="0.0.0-dev">
               <title>Quaestio 27</title>
               <date when="2025-06-09">June 09, 2025</date>
            </edition>
         </editionStmt>
         <publicationStmt>
            <authority>SCTA</authority>
            <availability status="free">
               <p>Published under a <ref target="https://creativecommons.org/licenses/by-nc-sa/4.0/">Attribution-NonCommercial-ShareAlike 4.0 International (CC BY-NC-SA 4.0)</ref>
               </p>
            </availability>
         </publicationStmt>
         <sourceDesc>
            <listWit>
               <witness xml:id="L" n="cod-cnLx11">Rome, 1903, v. 11</witness>
            </listWit>
         </sourceDesc>
      </fileDesc>
      <encodingDesc>
         <schemaRef n="lbp-diplomatic-1.0.0" url="https://raw.githubusercontent.com/lombardpress/lombardpress-schema/1.0.0/src/out/diplomatic.rng"/>
         <editorialDecl>
            <p>Encoding of this text has followed the recommendations of the LombardPress 1.0.0
       guidelines for a diplomatic edition.</p>
         </editorialDecl>
      </encodingDesc>
      <revisionDesc status="draft">
         <listChange>
            <change when="2025-06-09" status="draft" n="0.0.0">
               <p>Created file for the first time.</p>
            </change>
         </listChange>
      </revisionDesc>
   </teiHeader>
   <text xml:lang="la">
      <front>
         <div xml:id="starts-on">
            <pb ed="#L" n="NaN"/>
         </div>
      </front>
      <body>
         <div xml:id="TAca84-d1e2394"><!-- p3-q27 -->
            <head xml:id="TAca84-d1e2394-Hd1e97">Quaestio 27</head>
            <div xml:id="TAca84-d1e2394-Dd1e99">
               <head xml:id="TAca84-d1e2394-Hd1e101">Prooemium</head>
               <p xml:id="TAca84-d1e2394-d1e103"> Post praedicta, in quibus de unione Dei et hominis et de his quae unionem sequuntur, tractatum est, restat considerandum de his quae filius Dei incarnatus in natura humana sibi unita fecit vel passus est. Quae quidem consideratio quadripartita erit. Nam primo, considerabimus de his quae pertinent ad ingressum eius in mundum; secundo, de his quae pertinent ad processum vitae ipsius in hoc mundo; tertio, de exitu ipsius ab hoc mundo; quarto, de his quae pertinent ad exaltationem ipsius post hanc vitam. Circa primum quatuor consideranda occurrunt, primo quidem, de conceptione Christi; secundo, de eius nativitate; tertio, de eius circumcisione; quarto, de eius Baptismo. Circa conceptionem autem eius, oportet aliqua considerare primo, quantum ad matrem concipientem; secundo, quantum ad modum conceptionis; tertio, quantum ad perfectionem prolis conceptae. Ex parte autem matris occurrunt quatuor consideranda, primo quidem, de sanctificatione eius; secundo, de virginitate eius; tertio, de desponsatione eius; quarto, de Annuntiatione ipsius, vel de praeparatione ipsius ad concipiendum. Circa primum quaeruntur sex. Primo, utrum beata virgo mater Dei fuerit sanctificata ante nativitatem ex utero. Secundo, utrum fuerit sanctificata ante animationem. Tertio, utrum per huiusmodi sanctificationem fuerit sibi totaliter sublatus fomes peccati. Quarto, utrum per huiusmodi sanctificationem fuerit consecuta ut nunquam peccaret. Quinto, utrum per huiusmodi sanctificationem adepta fuerit plenitudinem gratiarum. Sexto, utrum sic fuisse sanctificata fuerit proprium sibi.</p>
            </div>
            <div xml:id="TAca84-d1e2394-Dd1e106">
               <head xml:id="TAca84-d1e2394-Hd1e108">Articulus 1</head>
               <p xml:id="TAca84-d1e2394-d1e110"> Ad primum sic proceditur. Videtur quod beata virgo non fuerit sanctificata ante nativitatem ex utero. Dicit enim apostolus, I Cor. XV, <quote xml:id="TAca84-d1e2394-Qd1e112">non prius quod spirituale est, sed quod animale, deinde quod est spirituale</quote>. Sed per gratiam sanctificantem nascitur homo spiritualiter in filium Dei, secundum illud Ioan. I, <quote xml:id="TAca84-d1e2394-Qd1e114">ex Deo nati sunt</quote>. Nativitas autem ex utero est nativitas animalis. Non ergo beata virgo fuit prius sanctificata quam ex utero nasceretur.</p>
               <p xml:id="TAca84-d1e2394-d1e117"> Praeterea, Augustinus dicit, in epistola ad Dardanum, <quote xml:id="TAca84-d1e2394-Qd1e119">sanctificatio, qua efficimur templum Dei, non nisi renatorum est</quote>. Nemo autem renascitur nisi prius nascatur. Ergo beata virgo non fuit prius sanctificata quam ex utero nasceretur.</p>
               <p xml:id="TAca84-d1e2394-d1e122"> Praeterea, quicumque est sanctificatus per gratiam, est mundatus a peccato originali et actuali. Si ergo beata virgo fuit sanctificata ante nativitatem ex utero, consequens est quod fuerit tunc emundata ab originali peccato. Sed solum originale peccatum poterat eam impedire ab introitu regni caelestis. Si ergo tunc mortua fuisset, videtur quod ianuam regni caelestis introisset. Quod tamen fieri non potuit ante passionem Christi, iuxta illud apostoli, <quote xml:id="TAca84-d1e2394-Qd1e124">habemus enim fiduciam in introitum sanctorum per sanguinem eius</quote>, ut dicitur Heb. X. Videtur ergo quod beata virgo non fuerit sanctificata antequam ex utero nasceretur.</p>
               <p xml:id="TAca84-d1e2394-d1e127"> Praeterea, peccatum originale ex origine contrahitur, sicut peccatum actuale ex actu. Sed quandiu aliquis est in actu peccandi, non potest a peccato actuali mundari. Ergo etiam nec beata virgo a peccato originali mundari potuit dum esset adhuc in ipso actu originis, in materno utero existens.</p>
               <p xml:id="TAca84-d1e2394-d1e130"> Sed contra est quod Ecclesia celebrat nativitatem beatae virginis. Non autem celebratur festum in Ecclesia nisi pro aliquo sancto. Ergo beata virgo in ipsa sui nativitate fuit sancta. Fuit ergo in utero sanctificata.</p>
               <p xml:id="TAca84-d1e2394-d1e132"> Respondeo dicendum quod de sanctificatione beatae Mariae, quod scilicet fuerit sanctificata in utero, nihil in Scriptura canonica traditur, quae etiam nec de eius nativitate mentionem facit. Sed sicut Augustinus, de assumptione ipsius virginis, rationabiliter argumentatur quod cum corpore sit assumpta in caelum, quod tamen Scriptura non tradit; ita etiam rationabiliter argumentari possumus quod fuerit sanctificata in utero. Rationabiliter enim creditur quod illa quae genuit <quote xml:id="TAca84-d1e2394-Qd1e134">unigenitum a patre, plenum gratiae et veritatis</quote>, prae omnibus aliis maiora gratiae privilegia accepit, unde legitur, Luc. I, quod Angelus ei dixit, ave, gratia plena. Invenimus autem quibusdam aliis hoc privilegialiter esse concessum ut in utero sanctificarentur, sicut Ieremias, cui dictum est, Ierem. I, <quote xml:id="TAca84-d1e2394-Qd1e136">antequam exires de vulva, sanctificavi te</quote>; et sicut Ioannes Baptista, de quo dictum est, Luc. I, <quote xml:id="TAca84-d1e2394-Qd1e138">spiritu sancto replebitur adhuc ex utero matris suae</quote>. Unde rationabiliter creditur quod beata virgo sanctificata fuerit antequam ex utero nasceretur.</p>
               <p xml:id="TAca84-d1e2394-d1e141"> Ad primum ergo dicendum quod etiam in beata virgine prius fuit animale, et post id quod est spirituale, quia prius fuit secundum carnem concepta, et postea secundum spiritum sanctificata.</p>
               <p xml:id="TAca84-d1e2394-d1e143"> Ad secundum dicendum quod Augustinus loquitur secundum legem communem, secundum quam per sacramenta non regenerantur aliqui nisi prius nati. Sed Deus huic legi sacramentorum potentiam suam non alligavit, quin aliquibus ex speciali privilegio gratiam suam conferre possit antequam nascantur ex utero.</p>
               <p xml:id="TAca84-d1e2394-d1e145"> Ad tertium dicendum quod beata virgo sanctificata fuit in utero a peccato originali quantum ad maculam personalem, non tamen fuit liberata a reatu quo tota natura tenebatur obnoxia, ut scilicet non intraret in Paradisum nisi per Christi hostiam; sicut etiam de sanctis patribus dicitur qui fuerunt ante Christum.</p>
               <p xml:id="TAca84-d1e2394-d1e147"> Ad quartum dicendum quod peccatum originale trahitur ex origine inquantum per eam communicatur humana natura, quam respicit proprie peccatum originale. Quod quidem fit quando proles concepta animatur. Unde post animationem nihil prohibet prolem conceptam sanctificari, postea enim non manet in materno utero ad accipiendam humanam naturam, sed ad aliqualem perfectionem eius quod iam accepit.</p>
            </div>
            <div xml:id="TAca84-d1e2394-Dd1e150">
               <head xml:id="TAca84-d1e2394-Hd1e152">Articulus 2</head>
               <p xml:id="TAca84-d1e2394-d1e154"> Ad secundum sic proceditur. Videtur quod beata virgo sanctificata fuit ante animationem. Quia, ut dictum est, plus gratiae est collatum virgini matri Dei quam alicui sanctorum. Sed quibusdam videtur esse concessum quod sanctificarentur ante animationem. Quia dicitur Ierem. I, <quote xml:id="TAca84-d1e2394-Qd1e156">priusquam te formarem in utero, novi te</quote>, non autem infunditur anima ante corporis formationem. Similiter etiam de Ioanne Baptista dicit Ambrosius, super Luc., quod <quote xml:id="TAca84-d1e2394-Qd1e158">nondum inerat ei spiritus vitae, et iam inerat ei spiritus gratiae</quote>. Ergo multo magis beata virgo ante animationem sanctificari potuit.</p>
               <p xml:id="TAca84-d1e2394-d1e161"> Praeterea, conveniens fuit, sicut Anselmus dicit, in libro de conceptu virginali, <quote xml:id="TAca84-d1e2394-Qd1e163">ut illa virgo ea puritate niteret qua maior sub Deo nequit intelligi</quote>, unde et in Cant. IV dicitur, <quote xml:id="TAca84-d1e2394-Qd1e165">tota pulchra es, amica mea, et macula non est in te</quote>. Sed maior puritas fuisset beatae virginis si nunquam fuisset inquinata contagio originalis peccati. Ergo hoc ei praestitum fuit quod, antequam animaretur caro eius, sanctificaretur.</p>
               <p xml:id="TAca84-d1e2394-d1e168"> Praeterea, sicut dictum est, non celebratur festum nisi de aliquo sancto. Sed quidam celebrant festum conceptionis beatae virginis. Ergo videtur quod in ipsa sua conceptione fuerit sancta. Et ita videtur quod ante animationem fuerit sanctificata.</p>
               <p xml:id="TAca84-d1e2394-d1e170"> Praeterea, apostolus dicit, Rom. XI, <quote xml:id="TAca84-d1e2394-Qd1e172">si radix sancta, et rami</quote>. Radix autem filiorum sunt parentes eorum. Potuit ergo beata virgo sanctificari etiam in suis parentibus, ante animationem.</p>
               <p xml:id="TAca84-d1e2394-d1e176"> Sed contra est quod ea quae fuerunt in veteri testamento, sunt figura novi, secundum illud I Cor. X, <quote xml:id="TAca84-d1e2394-Qd1e178">omnia in figura contingebant illis</quote>. Per sanctificationem autem tabernaculi, de qua dicitur in Psalmo, sanctificavit tabernaculum suum altissimus, videtur significari sanctificatio matris Dei, quae tabernaculum Dei dicitur, secundum illud Psalmi, <quote xml:id="TAca84-d1e2394-Qd1e180">in sole posuit tabernaculum suum</quote>. De tabernaculo autem dicitur, Exod. ult., <quote xml:id="TAca84-d1e2394-Qd1e182">postquam cuncta perfecta sunt, operuit nubes tabernaculum testimonii, et gloria domini implevit illud</quote>. Ergo et beata virgo non fuit sanctificata nisi postquam cuncta eius perfecta sunt, scilicet corpus et anima.</p>
               <p xml:id="TAca84-d1e2394-d1e185"> Respondeo dicendum quod sanctificatio beatae virginis non potest intelligi ante eius animationem, duplici ratione. Primo quidem, quia sanctificatio de qua loquimur, non est nisi emundatio a peccato originali, sanctitas enim est perfecta munditia, ut Dionysius dicit, XII cap. de Div. Nom. Culpa autem non potest emundari nisi per gratiam, cuius subiectum est sola creatura rationalis. Et ideo ante infusionem animae rationalis beata virgo sanctificata non fuit. Secundo quia, cum sola creatura rationalis sit susceptiva culpae, ante infusionem animae rationalis proles concepta non est culpae obnoxia. Et sic, quocumque modo ante animationem beata virgo sanctificata fuisset, nunquam incurrisset maculam originalis culpae, et ita non indiguisset redemptione et salute quae est per Christum, de quo dicitur Matth. I, <quote xml:id="TAca84-d1e2394-Qd1e187">ipse salvum faciet populum suum a peccatis eorum</quote>. Hoc autem est inconveniens, quod Christus non sit <quote xml:id="TAca84-d1e2394-Qd1e189">salvator omnium hominum</quote>, ut dicitur I Tim. IV. Unde relinquitur quod sanctificatio beatae virginis fuerit post eius animationem.</p>
               <p xml:id="TAca84-d1e2394-d1e192"> Ad primum ergo dicendum quod dominus dicit ante formationem in utero Ieremiam novisse, notitia scilicet praedestinationis, sed sanctificasse se dicit eum, non ante formationem, sed antequam exiret de ventre, et cetera. Quod autem dicit Ambrosius, quod Ioanni Baptistae nondum inerat spiritus vitae cum iam haberet spiritum gratiae, non est intelligendum secundum quod spiritus vitae dicitur anima vivificans, sed secundum quod spiritus dicitur aer exterius respiratus. Vel potest dici quod nondum inerat ei spiritus vitae, idest anima, quantum ad manifestas et completas operationes ipsius.</p>
               <p xml:id="TAca84-d1e2394-d1e194"> Ad secundum dicendum quod, si nunquam anima beatae virginis fuisset contagio originalis peccati inquinata, hoc derogaret dignitati Christi, secundum quam est universalis omnium salvator. Et ideo sub Christo, qui salvari non indiguit, tanquam universalis salvator, maxima fuit beatae virginis puritas. Nam Christus nullo modo contraxit originale peccatum, sed in ipsa sui conceptione fuit sanctus, secundum illud Luc. I, <quote xml:id="TAca84-d1e2394-Qd1e196">quod ex te nascetur sanctum vocabitur filius Dei</quote>. Sed beata virgo contraxit quidem originale peccatum, sed ab eo fuit mundata antequam ex utero nasceretur. Et hoc significatur Iob III, ubi de nocte originalis peccati dicitur, exspectet lucem, idest Christum, et non videat (quia nihil inquinatum intravit in illam, ut dicitur Sap. VII), nec ortum surgentis aurorae, idest beatae virginis, quae in suo ortu a peccato originali fuit immunis.</p>
               <p xml:id="TAca84-d1e2394-d1e199"> Ad tertium dicendum quod, licet Romana Ecclesia conceptionem beatae virginis non celebret, tolerat tamen consuetudinem aliquarum Ecclesiarum illud festum celebrantium. Unde talis celebritas non est totaliter reprobanda. Nec tamen per hoc festum conceptionis celebratum datur intelligi quod in sua conceptione fuerit sancta. Sed, quia quo tempore sanctificata fuerit ignoratur, celebratur festum sanctificationis eius, potius quam conceptionis, in die conceptionis ipsius.</p>
               <p xml:id="TAca84-d1e2394-d1e201"> Ad quartum dicendum quod duplex est sanctificatio. Una quidem totius naturae, inquantum scilicet tota natura humana ab omni corruptione culpae et poenae liberatur. Et haec erit in resurrectione. Alia vero est sanctificatio personalis. Quae non transit in prolem carnaliter genitam, quia talis sanctificatio non respicit carnem, sed mentem. Et ideo, etsi parentes beatae virginis fuerunt mundati a peccato originali, nihilominus beata virgo contraxit peccatum originale, cum fuerit concepta secundum carnis concupiscentiam et ex commixtione maris et feminae, dicit enim Augustinus, in libro de nuptiis et concupiscentia, <quote xml:id="TAca84-d1e2394-Qd1e203">omnem quae de concubitu nascitur, carnem esse peccati</quote>.</p>
            </div>
            <div xml:id="TAca84-d1e2394-Dd1e207">
               <head xml:id="TAca84-d1e2394-Hd1e209">Articulus 3</head>
               <p xml:id="TAca84-d1e2394-d1e211"> Ad tertium sic proceditur. Videtur quod beata virgo non fuerit emundata ab infectione fomitis. Sicut enim poena originalis peccati est fomes, qui consistit in inferiorum virium rebellione ad rationem, ita etiam poena originalis peccati est mors, et ceterae poenalitates corporales. Sed beata virgo fuit subiecta huiusmodi poenalitatibus. Ergo etiam fomes ab ea totaliter remotus non fuit.</p>
               <p xml:id="TAca84-d1e2394-d1e213"> Praeterea, II Cor. XII dicitur, virtus in infirmitate perficitur, et loquitur de infirmitate fomitis, secundum quam patiebatur stimulum carnis. Sed nihil quod pertinet ad perfectionem virtutis, fuit beatae virgini subtrahendum. Ergo non fuit beatae virgini totaliter subtrahendus fomes.</p>
               <p xml:id="TAca84-d1e2394-d1e215"> Praeterea, Damascenus dicit quod in beata virgine supervenit spiritus sanctus purgans eam, ante conceptionem filii Dei. Quod non potest intelligi nisi de purgatione a fomite, nam peccatum non fecit, ut Augustinus dicit, in libro de natura et gratia. Ergo per sanctificationem in utero non fuit libere mundata a fomite.</p>
               <p xml:id="TAca84-d1e2394-d1e217"> Sed contra est quod dicitur Cant. IV, <quote xml:id="TAca84-d1e2394-Qd1e219">tota pulchra es, amica mea, et macula non est in te</quote>. Fomes autem ad maculam pertinet, saltem carnis. Ergo in beata virgine fomes non fuit.</p>
               <p xml:id="TAca84-d1e2394-d1e223"> Respondeo dicendum quod circa hoc sunt diversae opiniones. Quidam enim dixerunt quod in ipsa sanctificatione beatae virginis, qua fuit sanctificata in utero, totaliter fuit ei fomes subtractus. Quidam vero dicunt quod remansit fomes quantum ad hoc quod facit difficultatem ad bonum, sublatus tamen fuit quantum ad hoc quod facit pronitatem ad malum. Alii vero dicunt quod sublatus fuit fomes inquantum pertinet ad corruptionem personae, prout impellit ad malum et difficultatem facit ad bonum, remansit tamen inquantum pertinet ad corruptionem naturae, prout scilicet est causa traducendi originale peccatum in prolem. Alii vero dicunt quod in prima sanctificatione remansit fomes secundum essentiam, sed ligatus fuit, in ipsa autem conceptione filii Dei fuit totaliter sublatus. Ad horum autem intellectum, oportet considerare quod fomes nihil aliud est quam inordinata concupiscentia sensibilis appetitus, habitualis tamen, quia actualis concupiscentia est motus peccati. Dicitur autem concupiscentia sensualitatis esse inordinata, inquantum repugnat rationi, quod quidem fit inquantum inclinat ad malum, vel difficultatem facit ad bonum. Et ideo ad ipsam rationem fomitis pertinet quod inclinet ad malum, vel difficultatem facit in bono. Unde ponere quod remanserit fomes in beata virgine non inclinans ad malum, est ponere duo opposita. Similiter etiam videtur oppositionem implicare quod remanserit fomes inquantum pertinet ad corruptionem naturae, non autem inquantum pertinet ad corruptionem personae. Nam secundum Augustinum, in libro de nuptiis et concupiscentia, libido est quae peccatum originale transmittit in prolem. Libido autem importat inordinatam concupiscentiam, quae non totaliter subditur rationi. Et ideo, si totaliter fomes subtraheretur inquantum pertinet ad corruptionem personae, non posset remanere inquantum pertinet ad corruptionem naturae. Restat igitur ut dicamus quod vel totaliter fomes fuerit ab ea sublatus per primam sanctificationem, vel quod fuerit ligatus. Posset tamen intelligi quod totaliter fuit sublatus fomes hoc modo, quod praestitum fuerit beatae virgini, ex abundantia gratiae descendentis in ipsam, ut talis esset dispositio virium animae in ipsa quod inferiores vires nunquam moverentur sine arbitrio rationis, sicut dictum est, fuisse in Christo, quem constat peccati fomitem non habuisse; et sicut fuit in Adam ante peccatum per originalem iustitiam; ita quod, quantum ad hoc, gratia sanctificationis in virgine habuit vim originalis iustitiae. Et quamvis haec positio ad dignitatem virginis matris pertinere videatur, derogat tamen in aliquo dignitati Christi, absque cuius virtute nullus a prima damnatione liberatus est. Et quamvis per fidem Christi aliqui ante Christi incarnationem sint secundum spiritum ab illa damnatione liberati, tamen quod secundum carnem aliquis ab illa damnatione liberetur, non videtur fieri debuisse nisi post incarnationem eius in qua primo debuit immunitas damnationis apparere. Et ideo, sicut ante immortalitatem carnis Christi resurgentis nullus adeptus fuit carnis immortalitatem, ita inconveniens etiam videtur dicere quod ante carnem Christi, in qua nullum fuit peccatum, caro virginis matris eius, vel cuiuscumque alterius, fuerit absque fomite, qui dicitur lex carnis, sive membrorum. Et ideo melius videtur dicendum quod per sanctificationem in utero non fuit sublatus virgini fomes secundum essentiam, sed remansit ligatus, non quidem per actum rationis suae, sicut in viris sanctis, quia non statim habuit usum liberi arbitrii adhuc in ventre matris existens, hoc enim speciale privilegium Christi fuit; sed per gratiam abundantem quam in sanctificatione recepit, et etiam perfectius per divinam providentiam sensualitatem eius ab omni inordinato motu prohibentem. Postmodum vero, in ipsa conceptione carnis Christi, in qua primo debuit refulgere peccati immunitas, credendum est quod ex prole redundaverit in matrem totaliter a fomite subtractio. Et hoc significatur Ezech. XLIII, ubi dicitur, ecce, gloria Dei Israel ingrediebatur per viam Orientalem, idest per beatam virginem, et terra, idest caro ipsius, splendebat a maiestate eius, scilicet Christi.</p>
               <p xml:id="TAca84-d1e2394-d1e225"> Ad primum ergo dicendum quod mors et huiusmodi poenalitates de se non inclinant ad peccatum. Unde etiam Christus, licet assumpserit huiusmodi poenalitates, fomitem tamen non assumpsit. Unde etiam in beata virgine, ut filio conformaretur, de cuius plenitudine gratiam accipiebat, primo quidem fuit ligatus fomes, et postea sublatus, non autem fuit liberata a morte et aliis huiusmodi poenalitatibus.</p>
               <p xml:id="TAca84-d1e2394-d1e227"> Ad secundum dicendum quod infirmitas carnis ad fomitem pertinens est quidem in sanctis viris perfectae virtutis occasio, non tamen causa sine qua perfectio haberi non possit. Sufficit autem in beata virgine ponere perfectam virtutem et abundantiam gratiae, nec in ea oportet ponere omnem occasionem perfectionis.</p>
               <p xml:id="TAca84-d1e2394-d1e229"> Ad tertium dicendum quod spiritus sanctus in beata virgine duplicem purgationem fecit. Unam quidem quasi praeparatoriam ad Christi conceptionem, quae non fuit ab aliqua impuritate culpae vel fomitis, sed mentem eius magis in unum colligens et a multitudine sustollens. Nam et Angeli purgari dicuntur, in quibus nulla impuritas invenitur, ut Dionysius dicit, VI cap. Eccles. Hier. Aliam vero purgationem operatus est in ea spiritus sanctus mediante conceptione Christi, quae fuit opus spiritus sancti. Et secundum hoc potest dici quod purgavit eam totaliter a fomite.</p>
            </div>
            <div xml:id="TAca84-d1e2394-Dd1e233">
               <head xml:id="TAca84-d1e2394-Hd1e235">Articulus 4</head>
               <p xml:id="TAca84-d1e2394-d1e237"> Ad quartum sic proceditur. Videtur quod per sanctificationem in utero non fuerit beata virgo praeservata ab omni peccato actuali. Quia, ut dictum est, post primam sanctificationem fomes peccati remansit in virgine. Motus autem fomitis, etiam si rationem praeveniat, est peccatum veniale, licet levissimum, ut Augustinus dicit, in libro de Trin. Ergo in beata virgine fuit aliquod peccatum veniale.</p>
               <p xml:id="TAca84-d1e2394-d1e239"> Praeterea, super illud Luc. II, <quote xml:id="TAca84-d1e2394-Qd1e241">tuam ipsius animam pertransibit gladius</quote>, dicit Augustinus, in libro de quaest. novi et veteris Test., quod beata virgo in morte domini stupore quodam dubitavit. Sed dubitare de fide est peccatum. Ergo beata virgo non fuit praeservata immunis ab omni peccato.</p>
               <p xml:id="TAca84-d1e2394-d1e244"> Praeterea, Chrysostomus, super Matth., exponens illud, <quote xml:id="TAca84-d1e2394-Qd1e246">ecce mater tua et fratres tui foris stant quaerentes te</quote>, dicit, <quote xml:id="TAca84-d1e2394-Qd1e248">manifestum est quoniam solum ex vana gloria hoc faciebant</quote>. Et Ioan. II, super illud, <quote xml:id="TAca84-d1e2394-Qd1e250">vinum non habent</quote>, dicit idem Chrysostomus quod <quote xml:id="TAca84-d1e2394-Qd1e252">volebat illis ponere gratiam, et seipsam clariorem facere per filium; et fortassis quid humanum patiebatur, quemadmodum et fratres eius dicentes. Manifesta teipsum mundo</quote>. Et post pauca subdit, <quote xml:id="TAca84-d1e2394-Qd1e254">nondum enim quam oportebat de eo opinionem habebat</quote>. Quod totum constat esse peccatum. Ergo beata virgo non fuit praeservata immunis ab omni peccato.</p>
               <p xml:id="TAca84-d1e2394-d1e257"> Sed contra est quod Augustinus dicit, in libro de natura et gratia, <quote xml:id="TAca84-d1e2394-Qd1e259">de sancta virgine Maria, propter honorem Christi, nullam prorsus, cum de peccatis agitur, habere volo quaestionem. Inde enim scimus quod ei plus gratiae collatum fuerit ad vincendum ex omni parte peccatum, quod concipere et parere meruit eum quem constat nullum habuisse peccatum</quote>.</p>
               <p xml:id="TAca84-d1e2394-d1e263"> Respondeo dicendum quod illos quos Deus ad aliquid eligit, ita praeparat et disponit ut ad id ad quod eliguntur inveniantur idonei, secundum illud II Cor. III, <quote xml:id="TAca84-d1e2394-Qd1e265">idoneos nos fecit ministros novi testamenti</quote>. Beata autem virgo fuit electa divinitus ut esset mater Dei. Et ideo non est dubitandum quod Deus per suam gratiam eam ad hoc idoneam reddidit, secundum quod Angelus ad eam dicit, <quote xml:id="TAca84-d1e2394-Qd1e267">invenisti gratiam apud Deum, ecce, concipies</quote>, et cetera. Non autem fuisset idonea mater Dei, si peccasset aliquando. Tum quia honor parentum redundat in prolem, secundum illud Prov. XVII, <quote xml:id="TAca84-d1e2394-Qd1e269">gloria filiorum patres eorum</quote>. Unde et, per oppositum, ignominia matris ad filium redundasset. Tum etiam quia singularem affinitatem habuit ad Christum, qui ab ea carnem accepit. Dicitur autem II Cor. VI, <quote xml:id="TAca84-d1e2394-Qd1e271">quae conventio Christi ad Belial?</quote> Tum etiam quia singulari modo Dei filius, qui est Dei sapientia, in ipsa habitavit, non solum in anima, sed in utero. Dicitur autem Sap. I, <quote xml:id="TAca84-d1e2394-Qd1e273">in malevolam animam non intrabit sapientia, nec habitabit in corpore subdito peccatis</quote>. Et ideo simpliciter fatendum est quod beata virgo nullum actuale peccatum commisit, nec mortale nec veniale, ut sic impleatur quod dicitur Cant. IV, <quote xml:id="TAca84-d1e2394-Qd1e276">tota pulchra es, amica mea, et macula non est in te,</quote> et cetera.</p>
               <p xml:id="TAca84-d1e2394-d1e279"> Ad primum ergo dicendum quod in beata virgine, post sanctificationem in utero, remansit quidem fomes, sed ligatus, ne scilicet prorumperet in aliquem motum inordinatum, qui rationem praeveniret. Et licet ad hoc operaretur gratia sanctificationis, non tamen ad hoc sufficiebat, alioquin, virtute illius gratiae hoc ei fuisset praestitum ut nullus motus posset esse in sensualitate eius non ratione praeventus, et sic fomitem non habuisset, quod est contra supra dicta. Unde oportet dicere quod complementum illius ligationis fuit ex divina providentia, quae non permittebat aliquem motum inordinatum ex fomite provenire.</p>
               <p xml:id="TAca84-d1e2394-d1e281"> Ad secundum dicendum quod illud verbum Simeonis Origenes, et quidam alii doctores, exponunt de dolore quem passa est in Christi passione. Ambrosius autem per gladium dicit significari <quote xml:id="TAca84-d1e2394-Qd1e283">prudentiam Mariae, non ignaram mysterii caelestis. Vivum enim est verbum Dei et validum, acutius omni gladio ancipiti</quote>. Quidam vero gladium dubitationem intelligunt. Quae tamen non est intelligenda dubitatio infidelitatis, sed admirationis et discussionis. Dicit enim Basilius, in epistola ad optimum, quod <quote xml:id="TAca84-d1e2394-Qd1e285">beata virgo, assistens cruci et aspiciens singula, post testimonium Gabrielis, post ineffabilem divinae conceptionis notitiam, post ingentem miraculorum ostensionem, animo fluctuabat</quote>, ex una scilicet parte videns eum pati abiecta, et ex alia parte considerans eius mirifica.</p>
               <p xml:id="TAca84-d1e2394-d1e288"> Ad tertium dicendum quod in verbis illis Chrysostomus excessit. Possunt tamen exponi ut intelligatur in ea dominum cohibuisse, non inordinatum inanis gloriae motum quantum ad ipsam, sed id quod ab aliis posset existimari.</p>
            </div>
            <div xml:id="TAca84-d1e2394-Dd1e291">
               <head xml:id="TAca84-d1e2394-Hd1e293">Articulus 5</head>
               <p xml:id="TAca84-d1e2394-d1e295"> Ad quintum sic proceditur. Videtur quod beata virgo per sanctificationem in utero non obtinuerit gratiae plenitudinem, sive perfectionem. Hoc enim videtur pertinere ad privilegium Christi, secundum illud Ioan. I, <quote xml:id="TAca84-d1e2394-Qd1e297">vidimus eum, quasi unigenitum a patre, plenum gratiae et veritatis</quote>. Sed ea quae sunt propria Christi, non sunt alteri attribuenda. Ergo beata virgo plenitudinem gratiarum non accepit in sanctificatione.</p>
               <p xml:id="TAca84-d1e2394-d1e300"> Praeterea, ei quod est plenum et perfectum, non restat aliquid addendum, quia <quote xml:id="TAca84-d1e2394-Qd1e302">perfectum est cui nihil deest</quote>, ut dicitur in III Physic. Sed beata virgo postmodum additionem gratiae suscepit, quando Christum concepit, dictum est enim ei, Luc. I, <quote xml:id="TAca84-d1e2394-Qd1e304">spiritus sanctus superveniet in te</quote>. Et iterum, quando in gloriam est assumpta. Ergo videtur quod non habuerit in sua prima sanctificatione plenitudinem gratiarum.</p>
               <p xml:id="TAca84-d1e2394-d1e307"> Praeterea, Deus non facit aliquid frustra, ut dicitur in I de coelo et mundo. Frustra autem habuisset quasdam gratias, cum earum usum nunquam exercuerit, non enim legitur eam docuisse, quod est actus sapientiae; aut miracula fecisse, quod est actus gratiae gratis datae. Non ergo habuit plenitudinem gratiarum.</p>
               <p xml:id="TAca84-d1e2394-d1e309"> Sed contra est quod Angelus ad eam dixit, <quote xml:id="TAca84-d1e2394-Qd1e311">ave, gratia plena</quote>. Quod exponens Hieronymus, in sermone de assumptione, dicit, <quote xml:id="TAca84-d1e2394-Qd1e313">bene, gratia plena, quia ceteris per partes praestatur; Mariae vero se totam simul infudit gratiae plenitudo</quote>.</p>
               <p xml:id="TAca84-d1e2394-d1e317"> Respondeo dicendum quod, quanto aliquid magis appropinquat principio in quolibet genere, tanto magis participat effectum illius principii, unde dicit Dionysius, IV cap. Cael. Hier., quod Angeli, qui sunt Deo propinquiores, magis participant de bonitatibus divinis quam homines. Christus autem est principium gratiae, secundum divinitatem quidem auctoritative, secundum humanitatem vero instrumentaliter, unde et Ioan. I dicitur, <quote xml:id="TAca84-d1e2394-Qd1e319">gratia et veritas per Iesum Christum facta est</quote>. Beata autem virgo Maria propinquissima Christo fuit secundum humanitatem, quia ex ea accepit humanam naturam. Et ideo prae ceteris maiorem debuit a Christo plenitudinem gratiae obtinere.</p>
               <p xml:id="TAca84-d1e2394-d1e322"> Ad primum ergo dicendum quod unicuique a Deo datur gratia secundum hoc ad quod eligitur. Et quia Christus, inquantum est homo, ad hoc fuit praedestinatus et electus ut esset <quote xml:id="TAca84-d1e2394-Qd1e324">praedestinatus filius Dei in virtute sanctificationis</quote>, hoc fuit proprium sibi, ut haberet talem plenitudinem gratiae quod redundaret in omnes, secundum quod dicitur Ioan. I, <quote xml:id="TAca84-d1e2394-Qd1e326">de plenitudine eius nos omnes accepimus</quote>. Sed beata virgo Maria tantam gratiae obtinuit plenitudinem ut esset propinquissima auctori gratiae, ita quod eum qui est plenus omni gratia, in se reciperet; et, eum pariendo, quodammodo gratiam ad omnes derivaret.</p>
               <p xml:id="TAca84-d1e2394-d1e329"> Ad secundum dicendum quod in rebus naturalibus primo quidem est perfectio dispositionis, puta cum materia est perfecte ad formam disposita. Secundo autem est perfectio formae, quae est potior, nam et ipse calor est perfectior qui provenit ex forma ignis, quam ille qui ad formam ignis disponebat. Tertio autem est perfectio finis, sicut cum ignis habet perfectissime suas qualitates, cum ad locum suum pervenerit. Et similiter in beata virgine fuit triplex perfectio gratiae. Prima quidem quasi dispositiva, per quam reddebatur idonea ad hoc quod esset mater Christi, et haec fuit perfectio sanctificationis. Secunda autem perfectio gratiae fuit in beata virgine ex praesentia filii Dei in eius utero incarnati. Tertia autem perfectio est finis, quam habet in gloria. Quod autem secunda perfectio sit potior quam prima, et tertia quam secunda, patet quidem, uno modo, per liberationem a malo. Nam primo, in sua sanctificatione fuit liberata a culpa originali; secundo, in conceptione filii Dei fuit totaliter mundata a fomite; tertio vero, in sui glorificatione fuit liberata etiam ab omni miseria. Alio modo, per ordinem ad bonum. Nam primo, in sua sanctificatione adepta est gratiam inclinantem eam ad bonum; in conceptione autem filii Dei consummata est ei gratia confirmans eam in bono; in sui vero glorificatione consummata est eius gratia perficiens eam in fruitione omnis boni.</p>
               <p xml:id="TAca84-d1e2394-d1e331"> Ad tertium dicendum quod non est dubitandum quin beata virgo acceperit excellenter et donum sapientiae, et gratiam virtutum, et etiam gratiam prophetiae, sicut habuit Christus. Non tamen accepit ut haberet omnes usus harum et similium gratiarum, sicut habuit Christus, sed secundum quod conveniebat conditioni ipsius. Habuit enim usum sapientiae in contemplando, secundum illud Luc. II, <quote xml:id="TAca84-d1e2394-Qd1e333">Maria autem conservabat omnia verba haec, conferens in corde suo</quote>. Non autem habuit usum sapientiae quantum ad docendum, eo quod hoc non conveniebat sexui muliebri, secundum illud I Tim. II, <quote xml:id="TAca84-d1e2394-Qd1e335">docere autem mulieri non permitto</quote>. Miraculorum autem usus sibi non competebat dum viveret, quia tunc temporis confirmanda erat doctrina Christi miraculis; et ideo soli Christo et eius discipulis, qui erant baiuli doctrinae Christi, conveniebat miracula facere. Propter quod etiam de Ioanne Baptista dicitur, Ioan. X, quod <quote xml:id="TAca84-d1e2394-Qd1e337">signum fecit nullum</quote>, ut scilicet omnes in Christo intenderent. Usum autem prophetiae habuit, ut patet in cantico quod fecit, <quote xml:id="TAca84-d1e2394-Qd1e339">magnificat anima mea dominum</quote>.</p>
            </div>
            <div xml:id="TAca84-d1e2394-Dd1e343">
               <head xml:id="TAca84-d1e2394-Hd1e345">Articulus 6</head>
               <p xml:id="TAca84-d1e2394-d1e347"> Ad sextum sic proceditur. Videtur quod sanctificari in utero, post Christum, proprium fuerit beatae virginis. Dictum est enim quod propter hoc beata virgo in utero fuit sanctificata, ut redderetur idonea ad hoc ut esset mater Dei. Sed hoc est proprium sibi. Ergo ipsa sola fuit sanctificata in utero.</p>
               <p xml:id="TAca84-d1e2394-d1e349"> Praeterea, aliqui videntur propinquius accessisse ad Christum quam Ieremias et Ioannes Baptista, qui dicuntur sanctificati in utero. Nam Christus specialiter dicitur filius David et Abraham, propter promissionem eis specialiter factam de Christo. Isaias etiam expressissime de Christo prophetavit. Apostoli etiam cum ipso Christo conversati sunt. Nec tamen leguntur sanctificati in utero. Ergo etiam neque Ieremiae et Ioanni Baptistae convenit sanctificari in utero.</p>
               <p xml:id="TAca84-d1e2394-d1e351"> Praeterea, Iob de seipso dicit, Iob XXXI, <quote xml:id="TAca84-d1e2394-Qd1e353">ab infantia crevit mecum miseratio, et de utero egressa est mecum</quote>. Et tamen propter hoc non dicimus eum sanctificatum in utero. Ergo etiam neque Ioannem Baptistam et Ieremiam cogimur dicere sanctificatos in utero.</p>
               <p xml:id="TAca84-d1e2394-d1e356"> Sed contra est quod de Ieremia dicitur, Ierem. I, <quote xml:id="TAca84-d1e2394-Qd1e358">antequam exires de ventre, sanctificavi te</quote>. Et de Ioanne Baptista dicitur, Luc. I, <quote xml:id="TAca84-d1e2394-Qd1e360">spiritu sancto replebitur adhuc ex utero matris suae</quote>.</p>
               <p xml:id="TAca84-d1e2394-d1e364"> Respondeo dicendum quod Augustinus, in epistola ad Dardanum, dubie videtur loqui de horum sanctificatione in utero. Potuit enim exsultatio Ioannis in utero, ut ipse dicit, esse significatio rei tantae, scilicet quod mulier esset mater Dei, a maioribus cognoscendae, non a parvulo cognitae. <quote xml:id="TAca84-d1e2394-Qd1e366">Unde in Evangelio non dicitur, credidit infans in utero eius, sed, exsultavit, videmus autem exsultationem non solum parvulorum, sed etiam pecorum esse. Sed haec inusitata extitit, quia in utero. Et ideo, sicut solent miracula fieri, facta est divinitus in infante, non humanitus ab infante. Quamquam, etiam si usque adeo est in illo puero acceleratus usus rationis et voluntatis ut intra viscera materna iam posset agnoscere, credere et consentire, ad quod in aliis parvulis aetas expectatur ut possint, et hoc in miraculis habendum puto divinae potentiae</quote>. Sed quia expresse in Evangelio dicitur quod <quote xml:id="TAca84-d1e2394-Qd1e368">spiritu sancto replebitur adhuc ex utero matris suae</quote>; et de Ieremia expresse dicitur, <quote xml:id="TAca84-d1e2394-Qd1e370">antequam exires de vulva, sanctificavi te</quote>; asserendum videtur eos sanctificatos in utero, quamvis in utero usum liberi arbitrii non habuerunt (de quo Augustinus quaestionem movet); sicut etiam pueri qui sanctificantur per Baptismum, non statim habent usum liberi arbitrii. Nec est credendum aliquos alios sanctificatos esse in utero, de quibus Scriptura mentionem non facit. Quia huiusmodi privilegia gratiae, quae dantur aliquibus praeter legem communem, ordinantur ad utilitatem aliorum, secundum illud I Cor. XII, <quote xml:id="TAca84-d1e2394-Qd1e372">unicuique datur manifestatio spiritus ad utilitatem</quote>, quae nulla proveniret ex sanctificatione aliquorum in utero, nisi Ecclesiae innotesceret. Et quamvis iudiciorum Dei non possit ratio assignari, quare scilicet huic et non alii hoc munus gratiae conferat, conveniens tamen videtur fuisse utrumque istorum sanctificari in utero, ad praefigurandam sanctificationem per Christum fiendam. Primo quidem, per eius passionem, secundum illud Heb. ult., <quote xml:id="TAca84-d1e2394-Qd1e374">Iesus, ut sanctificaret per suum sanguinem populum, extra portam passus est</quote>. Quam quidem passionem Ieremias verbis et mysteriis apertissime praenuntiavit, et suis passionibus expressissime praefiguravit. Secundo, per Baptismum, I Cor. VI, <quote xml:id="TAca84-d1e2394-Qd1e377">sed abluti estis, sed sanctificati estis</quote>. Ad quem quidem Baptismum Ioannes suo Baptismo homines praeparavit.</p>
               <p xml:id="TAca84-d1e2394-d1e380"> Ad primum ergo dicendum quod beata virgo, quae fuit a Deo electa in matrem, ampliorem sanctificationis gratiam obtinuit quam Ioannes Baptista et Ieremias, qui sunt electi ut speciales praefiguratores sanctificationis Christi. Cuius signum est quod beatae virgini praestitum est ut de cetero non peccaret mortaliter nec venialiter, aliis autem sanctificatis creditur praestitum esse ut de cetero non peccarent mortaliter, divina eos gratia protegente.</p>
               <p xml:id="TAca84-d1e2394-d1e382"> Ad secundum dicendum quod quantum ad alia potuerunt sancti esse Christo coniunctiores quam Ieremias et Ioannes Baptista. Qui tamen fuerunt ei coniunctissimi quantum ad expressam figuram sanctificationis ipsius, ut dictum est.</p>
               <p xml:id="TAca84-d1e2394-d1e384"> Ad tertium dicendum quod miseratio de qua Iob loquitur, non significat virtutem infusam, sed quandam inclinationem naturalem ad actum huius virtutis.</p>
            </div>
         </div>
      </body>
   </text>
</TEI>
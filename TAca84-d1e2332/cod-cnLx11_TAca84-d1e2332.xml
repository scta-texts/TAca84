<?xml version="1.0" encoding="UTF-8"?><?xml-model href="https://raw.githubusercontent.com/lombardpress/lombardpress-schema/1.0.0/src/out/diplomatic.rng" type="application/xml" schematypens="http://relaxng.org/ns/structure/1.0"?><?xml-model href="https://raw.githubusercontent.com/lombardpress/lombardpress-schema/1.0.0/src/out/diplomatic.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Quaestio 15</title>
            <author ref="#Aquinas">Thomas Aquinas</author>
            <respStmt>
               <name ref="#jeffreycwitt">Jeffrey C. Witt</name>
               <resp>TEI Encoder</resp>
            </respStmt>
         </titleStmt>
         <editionStmt>
            <edition n="0.0.0-dev">
               <title>Quaestio 15</title>
               <date when="2025-06-09">June 09, 2025</date>
            </edition>
         </editionStmt>
         <publicationStmt>
            <authority>SCTA</authority>
            <availability status="free">
               <p>Published under a <ref target="https://creativecommons.org/licenses/by-nc-sa/4.0/">Attribution-NonCommercial-ShareAlike 4.0 International (CC BY-NC-SA 4.0)</ref>
               </p>
            </availability>
         </publicationStmt>
         <sourceDesc>
            <listWit>
               <witness xml:id="L" n="cod-cnLx11">Rome, 1903, v. 11</witness>
            </listWit>
         </sourceDesc>
      </fileDesc>
      <encodingDesc>
         <schemaRef n="lbp-diplomatic-1.0.0" url="https://raw.githubusercontent.com/lombardpress/lombardpress-schema/1.0.0/src/out/diplomatic.rng"/>
         <editorialDecl>
            <p>Encoding of this text has followed the recommendations of the LombardPress 1.0.0
       guidelines for a diplomatic edition.</p>
         </editorialDecl>
      </encodingDesc>
      <revisionDesc status="draft">
         <listChange>
            <change when="2025-06-09" status="draft" n="0.0.0">
               <p>Created file for the first time.</p>
            </change>
         </listChange>
      </revisionDesc>
   </teiHeader>
   <text xml:lang="la">
      <front>
         <div xml:id="starts-on">
            <pb ed="#L" n="NaN"/>
         </div>
      </front>
      <body>
         <div xml:id="TAca84-d1e2332"><!-- p3-q15 -->
            <head xml:id="TAca84-d1e2332-Hd1e97">Quaestio 15</head>
            <div xml:id="TAca84-d1e2332-Dd1e99">
               <head xml:id="TAca84-d1e2332-Hd1e101">Prooemium</head>
               <p xml:id="TAca84-d1e2332-d1e103"> Deinde considerandum est de defectibus pertinentibus ad animam. Et circa hoc quaeruntur decem. Primo, utrum in Christo fuerit peccatum. Secundo, utrum in eo fuerit fomes peccati. Tertio, utrum in eo fuerit ignorantia. Quarto, utrum anima eius fuerit passibilis. Quinto, utrum in eo fuerit dolor sensibilis. Sexto, utrum in eo fuerit tristitia. Septimo, utrum in eo fuerit timor. Octavo, utrum in eo fuerit admiratio. Nono, utrum in eo fuerit ira. Decimo, utrum simul fuerit viator et comprehensor.</p>
            </div>
            <div xml:id="TAca84-d1e2332-Dd1e106">
               <head xml:id="TAca84-d1e2332-Hd1e108">Articulus 1</head>
               <p xml:id="TAca84-d1e2332-d1e110"> Ad primum sic proceditur. Videtur quod in Christo fuerit peccatum. Dicitur enim in Psalmo, <quote xml:id="TAca84-d1e2332-Qd1e112">Deus, Deus meus, ut quid dereliquisti? Longe a salute mea verba delictorum meorum</quote>. Haec autem verba dicuntur ex persona ipsius Christi, ut patet ex hoc quod ipse ea in cruce protulit. Ergo videtur quod in Christo fuerint delicta.</p>
               <p xml:id="TAca84-d1e2332-d1e115"> Praeterea, Rom. V dicit apostolus quod in Adam omnes peccaverunt, scilicet quia in eo originaliter fuerunt. Sed etiam Christus originaliter fuit in Adam. Ergo in eo peccavit.</p>
               <p xml:id="TAca84-d1e2332-d1e117"> Praeterea, apostolus dicit, Heb. II, quod <quote xml:id="TAca84-d1e2332-Qd1e119">in eo in quo Christus passus est et tentatus, potens est et his qui tentantur auxiliari</quote>. Sed maxime indigebamus auxilio eius contra peccatum. Ergo videtur quod in eo fuerit peccatum.</p>
               <p xml:id="TAca84-d1e2332-d1e122"> Praeterea, II Cor. V dicitur quod Deus <quote xml:id="TAca84-d1e2332-Qd1e124">eum qui non noverat peccatum, scilicet Christum, pro nobis fecit peccatum</quote>. Sed illud vere est quod a Deo factum est. Ergo in Christo vere fuit peccatum.</p>
               <p xml:id="TAca84-d1e2332-d1e128"> Praeterea, sicut Augustinus dicit, in libro de agone Christiano, <quote xml:id="TAca84-d1e2332-Qd1e130">in homine Christo se nobis ad exemplum praebuit filius Dei</quote>. Sed homo indiget exemplo non solum ad recte vivendum, sed etiam ad hoc quod poeniteat de peccatis. Ergo videtur quod in Christo debuit esse peccatum, ut, de peccatis poenitendo, poenitentiae nobis daret exemplum.</p>
               <p xml:id="TAca84-d1e2332-d1e133"> Sed contra est quod ipse dicit, Ioan. VIII, <quote xml:id="TAca84-d1e2332-Qd1e135">quis ex vobis arguet me de peccato?</quote>
               </p>
               <p xml:id="TAca84-d1e2332-d1e138"> Respondeo dicendum quod, sicut supra dictum est, Christus suscepit defectus nostros ut pro nobis satisfaceret; et veritatem humanae naturae comprobaret; et ut nobis exemplum virtutis fieret. Secundum quae tria manifestum est quod defectum peccati assumere non debuit. Primo enim, peccatum nihil operatur ad satisfactionem, quinimmo virtutem satisfactionis impedit; quia, ut dicitur Eccli. XXXIV, <quote xml:id="TAca84-d1e2332-Qd1e140">dona iniquorum non probat altissimus</quote>. Similiter etiam ex peccato non demonstratur veritas humanae naturae, quia peccatum non pertinet ad humanam naturam, cuius Deus est causa; sed magis est contra naturam per seminationem Diaboli introductum, ut Damascenus dicit. Tertio, peccando exempla virtutum praebere non potuit, cum peccatum contrarietur virtuti. Et ideo Christus nullo modo assumpsit defectum peccati, nec originalis nec actualis, secundum illud quod dicitur I Pet. II, <quote xml:id="TAca84-d1e2332-Qd1e142">qui peccatum non fecit, nec inventus est dolus in ore eius</quote>.</p>
               <p xml:id="TAca84-d1e2332-d1e145"> Ad primum ergo dicendum quod, sicut Damascenus dicit, in III libro, dicitur aliquid de Christo, uno modo, secundum proprietatem naturalem et hypostaticam, sicut dicitur quod factus est homo, et quod pro nobis passus est; alio modo, secundum proprietatem personalem et habitudinalem, prout scilicet aliqua dicuntur de ipso in persona nostra quae sibi secundum se nullo modo conveniunt. Unde et inter septem regulas Tichonii, quas ponit Augustinus in III de Doct. Christ., prima ponitur <quote xml:id="TAca84-d1e2332-Qd1e147">de domino et eius corpore</quote>, cum scilicet Christi et Ecclesiae una persona aestimatur. Et secundum hoc, Christus ex persona membrorum suorum loquens dicit, verba delictorum meorum, non quod in ipso capite delicta fuerint.</p>
               <p xml:id="TAca84-d1e2332-d1e150"> Ad secundum dicendum quod, sicut Augustinus dicit, X super Gen. ad Litt., non omni modo Christus fuit in Adam, et in aliis patribus, quo nos ibi fuimus. Nos enim fuimus in Adam secundum rationem seminalem, et secundum corpulentam substantiam, quia scilicet, ut ipse ibidem dicit, <quote xml:id="TAca84-d1e2332-Qd1e152">cum sit in semine et visibilis corpulentia et invisibilis ratio, utrumque cucurrit ex Adam. Sed Christus visibilem carnis substantiam de carne virginis sumpsit, ratio vero conceptionis eius non a semine virili, sed longe aliter, ac desuper venit</quote>. Unde non fuit in Adam secundum seminalem rationem, sed solum secundum corpulentam substantiam. Et ideo Christus non accepit active ab Adam naturam humanam, sed solum materialiter, active vero a spiritu sancto, sicut et ipse Adam materialiter sumpsit corpus ex limo terrae, active autem a Deo. Et propter hoc Christus non peccavit in Adam, in quo fuit solum secundum materiam.</p>
               <p xml:id="TAca84-d1e2332-d1e155"> Ad tertium dicendum quod Christus sua tentatione et passione nobis auxilium tulit pro nobis satisfaciendo. Sed peccatum non cooperatur ad satisfactionem, sed magis ipsam impedit, ut dictum est. Et ideo non oportuit ut peccatum in se haberet, sed quod omnino esset purus a peccato, alioquin, poena quam sustinuit fuisset sibi debita pro peccato proprio.</p>
               <p xml:id="TAca84-d1e2332-d1e158"> Ad quartum dicendum quod Deus fecit Christum peccatum, non quidem ut in se peccatum haberet, sed quia fecit eum hostiam pro peccato, sicut Osee IV dicitur, peccata populi mei comedent, scilicet sacerdotes, qui secundum legem comedebant hostias pro peccato oblatas. Et secundum hunc modum dicitur Isaiae LIII, quod <quote xml:id="TAca84-d1e2332-Qd1e160">dominus posuit in eo iniquitates omnium nostrum</quote>, quia scilicet eum tradidit ut esset hostia pro peccatis omnium hominum. Vel, fecit eum peccatum, idest, <quote xml:id="TAca84-d1e2332-Qd1e162">habentem similitudinem carnis peccati</quote>, ut dicitur Rom. VIII. Et hoc propter corpus passibile et mortale quod assumpsit.</p>
               <p xml:id="TAca84-d1e2332-d1e165"> Ad quintum dicendum quod poenitens laudabile exemplum dare potest, non ex eo quod peccavit, sed in hoc quod voluntarie poenam sustinet pro peccato. Unde Christus dedit maximum exemplum poenitentibus, dum non pro peccato proprio, sed pro peccatis aliorum voluit poenam subire.</p>
            </div>
            <div xml:id="TAca84-d1e2332-Dd1e168">
               <head xml:id="TAca84-d1e2332-Hd1e170">Articulus 2</head>
               <p xml:id="TAca84-d1e2332-d1e172"> Ad secundum sic proceditur. Videtur quod in Christo fuerit fomes peccati. Ab eodem enim principio derivatur fomes peccati, et passibilitas corporis sive mortalitas, scilicet ex subtractione originalis iustitiae, per quam simul inferiores vires animae subdebantur rationi, et corpus animae. Sed in Christo fuit passibilitas corporis et mortalitas. Ergo etiam in eo fuit fomes peccati.</p>
               <p xml:id="TAca84-d1e2332-d1e174"> Praeterea, sicut Damascenus dicit, in III libro, <quote xml:id="TAca84-d1e2332-Qd1e176">beneplacito divinae voluntatis permittebatur caro Christi pati et operari quae propria</quote>. Sed proprium est carni ut concupiscat delectabilia sibi. Cum ergo nihil aliud sit fomes quam concupiscentia, ut dicitur in Glossa, Rom. VII, videtur quod in Christo fuerit fomes peccati.</p>
               <p xml:id="TAca84-d1e2332-d1e179"> Praeterea, ratione fomitis <quote xml:id="TAca84-d1e2332-Qd1e181">caro concupiscit adversus spiritum</quote>, ut dicitur Galat. V. Sed tanto spiritus ostenditur esse fortior et magis dignus corona, quanto magis super hostem, scilicet concupiscentiam carnis, dominatur, secundum illud II Tim. II, <quote xml:id="TAca84-d1e2332-Qd1e183">non coronabitur nisi qui legitime certaverit</quote>. Christus autem habuit fortissimum et victoriosissimum spiritum, et maxime dignum corona, secundum illud Apoc. VI, <quote xml:id="TAca84-d1e2332-Qd1e185">data est ei corona, et exivit vincens, ut vinceret</quote>. Videtur ergo quod in Christo debuerit esse maxime fomes peccati.</p>
               <p xml:id="TAca84-d1e2332-d1e188"> Sed contra est quod dicitur Matth. I, <quote xml:id="TAca84-d1e2332-Qd1e190">quod in ea natum est, de spiritu sancto est</quote>. Sed spiritus sanctus excludit peccatum, et inclinationem peccati, quae importatur nomine fomitis. Ergo in Christo non fuit fomes peccati.</p>
               <p xml:id="TAca84-d1e2332-d1e194"> Respondeo dicendum quod, sicut supra dictum est, Christus perfectissime habuit gratiam et omnes virtutes. Virtus autem moralis quae est in irrationali parte animae, eam facit rationi esse subiectam, et tanto magis quanto perfectior fuerit virtus, sicut temperantia concupiscibilem, et fortitudo et mansuetudo irascibilem, ut in secunda parte dictum est. Ad rationem autem fomitis pertinet inclinatio sensualis appetitus in id quod est contra rationem. Sic igitur patet quod, quanto virtus fuerit magis in aliquo perfecta, tanto magis debilitatur in eo vis fomitis. Cum igitur in Christo fuerit virtus secundum perfectissimum gradum, consequens est quod in eo fomes peccati non fuerit, cum etiam iste defectus non sit ordinabilis ad satisfaciendum, sed potius inclinat ad contrarium satisfactioni.</p>
               <p xml:id="TAca84-d1e2332-d1e196"> Ad primum ergo dicendum quod inferiores vires pertinentes ad sensibilem appetitum, naturaliter sunt obedibiles rationi, non autem vires corporales, vel humorum corporalium, vel etiam ipsius animae vegetabilis, ut patet in I Ethic. Et ideo perfectio virtutis, quae est secundum rationem rectam, non excludit passibilitatem corporis, excludit autem fomitem peccati, cuius ratio consistit in resistentia sensibilis appetitus ad rationem.</p>
               <p xml:id="TAca84-d1e2332-d1e198"> Ad secundum dicendum quod caro naturaliter concupiscit id quod est sibi delectabile, concupiscentia appetitus sensitivi, sed caro hominis, qui est animal rationale, hoc concupiscit secundum modum et ordinem rationis. Et hoc modo caro Christi, concupiscentia appetitus sensitivi, naturaliter appetebat escam et potum et somnum, et alia huiusmodi quae secundum rationem rectam appetuntur, ut patet per Damascenum, in III libro. Ex hoc autem non sequitur quod in Christo fuerit fomes peccati, qui importat concupiscentiam delectabilium praeter ordinem rationis.</p>
               <p xml:id="TAca84-d1e2332-d1e200"> Ad tertium dicendum quod fortitudo spiritus aliqualis ostenditur ex hoc quod resistit concupiscentiae carnis sibi contrariantis, sed maior fortitudo spiritus ostenditur si per eius virtutem totaliter comprimatur, ne contra spiritum concupiscere possit. Et ideo hoc competebat Christo, cuius spiritus summum gradum fortitudinis attigerat. Et licet non sustinuerit impugnationem interiorem ex parte fomitis, sustinuit tamen exteriorem impugnationem ex parte mundi et Diaboli, quos superando victoriae coronam promeruit.</p>
            </div>
            <div xml:id="TAca84-d1e2332-Dd1e203">
               <head xml:id="TAca84-d1e2332-Hd1e205">Articulus 3</head>
               <p xml:id="TAca84-d1e2332-d1e207"> Ad tertium sic proceditur. Videtur quod in Christo fuerit ignorantia. Illud enim vere fuit in Christo quod sibi competit secundum humanam naturam, licet non competat secundum divinam, sicut passio et mors. Sed ignorantia convenit Christo secundum humanam naturam, dicit enim Damascenus, in III libro, quod <quote xml:id="TAca84-d1e2332-Qd1e209">ignorantem et servilem assumpsit naturam</quote>. Ergo ignorantia vere fuit in Christo.</p>
               <p xml:id="TAca84-d1e2332-d1e212"> Praeterea, aliquis dicitur ignorans per notitiae defectum. Sed aliqua notitia defuit Christo, dicit enim apostolus, II Cor. V, <quote xml:id="TAca84-d1e2332-Qd1e214">eum qui non novit peccatum, pro nobis peccatum fecit</quote>. Ergo in Christo fuit ignorantia.</p>
               <p xml:id="TAca84-d1e2332-d1e217"> Praeterea, Isaiae VIII dicitur, <quote xml:id="TAca84-d1e2332-Qd1e219">antequam sciat puer vocare patrem suum et matrem suam, auferetur fortitudo Damasci</quote>. Puer autem ille est Christus. Ergo in Christo fuit aliquarum rerum ignorantia.</p>
               <p xml:id="TAca84-d1e2332-d1e222"> Sed contra, ignorantia per ignorantiam non tollitur. Christus autem ad hoc venit ut ignorantias nostras auferret, venit enim <quote xml:id="TAca84-d1e2332-Qd1e224">ut illuminaret his qui in tenebris et in umbra mortis sedent</quote>. Ergo in Christo ignorantia non fuit.</p>
               <p xml:id="TAca84-d1e2332-d1e228"> Respondeo dicendum quod, sicut in Christo fuit plenitudo gratiae et virtutis, ita in ipso fuit plenitudo omnis scientiae, ut ex praemissis patet. Sicut autem in Christo plenitudo gratiae et virtutis excludit peccati fomitem, ita plenitudo scientiae excludit ignorantiam, quae scientiae opponitur. Unde, sicut in Christo non fuit fomes peccati, ita non fuit in eo ignorantia.</p>
               <p xml:id="TAca84-d1e2332-d1e230"> Ad primum ergo dicendum quod natura a Christo assumpta potest dupliciter considerari. Uno modo, secundum rationem suae speciei. Et secundum hoc dicit Damascenus eam esse ignorantem et servilem. Unde subdit, <quote xml:id="TAca84-d1e2332-Qd1e232">nam serva est quidem hominis natura eius qui fecit ipsam, Dei, et non habet futurorum cognitionem</quote>. Alio modo potest considerari secundum illud quod habet ex unione ad hypostasim divinam, ex qua habet plenitudinem scientiae et gratiae, secundum illud Ioan. I, <quote xml:id="TAca84-d1e2332-Qd1e234">vidimus eum, quasi unigenitum a patre, plenum gratiae et veritatis</quote>. Et hoc modo natura humana in Christo ignorantiam non habuit.</p>
               <p xml:id="TAca84-d1e2332-d1e237"> Ad secundum dicendum quod Christus dicitur non novisse peccatum, quia nescivit per experientiam. Scivit autem per simplicem notitiam.</p>
               <p xml:id="TAca84-d1e2332-d1e239"> Ad tertium dicendum quod propheta ibi loquitur de humana Christi scientia. Dicit ergo, antequam sciat puer, scilicet secundum humanitatem, vocare patrem suum, Ioseph, qui pater fuit putative, et matrem suam, scilicet Mariam, auferetur fortitudo Damasci. Quod non est sic intelligendum quasi aliquando fuerit homo et hoc nesciverit, sed, antequam sciat, idest, antequam fiat homo scientiam habens humanam, auferetur vel, ad litteram, fortitudo Damasci et spolia Samariae, per regem Assyriorum; vel, spiritualiter, quia, nondum natus, populum suum sola invocatione salvabit, ut Glossa Hieronymi exponit. Augustinus tamen, in sermone de Epiph., dicit hoc esse completum in adoratione magorum. Ait enim, <quote xml:id="TAca84-d1e2332-Qd1e241">antequam per humanam carnem humana verba proferret, accepit virtutem Damasci, scilicet divitias, in quibus Damascus praesumebat in divitiis autem principatus auro defertur. Spolia vero Samariae iidem ipsi erant. Samaria namque pro idololatria ponitur, illic enim populus ad idola colenda conversus est. Haec ergo prima spolia puer idololatriae detraxit</quote>. Et secundum hoc intelligitur, antequam sciat puer, idest, antequam ostendat se scire.</p>
            </div>
            <div xml:id="TAca84-d1e2332-Dd1e246">
               <head xml:id="TAca84-d1e2332-Hd1e248">Articulus 4</head>
               <p xml:id="TAca84-d1e2332-d1e250"> Ad quartum sic proceditur. Videtur quod anima Christi non fuerit passibilis. Nihil enim patitur nisi a fortiori, quia <quote xml:id="TAca84-d1e2332-Qd1e252">agens est praestantius patiente</quote>, ut patet per Augustinum, XII super Gen. ad Litt.; et per philosophum, in III de anima. Sed nulla creatura fuit praestantior quam anima Christi. Ergo anima Christi non potuit ab aliqua creatura pati. Et ita non fuit passibilis, frustra enim fuisset in eo potentia patiendi, si a nullo pati potuisset.</p>
               <p xml:id="TAca84-d1e2332-d1e255"> Praeterea, Tullius in libro de Tusculan. quaest., dicit quod passiones animae sunt quaedam aegritudines. Sed in anima Christi non fuit aliqua aegritudo, nam aegritudo animae sequitur peccatum, ut patet per illud Psalmi, <quote xml:id="TAca84-d1e2332-Qd1e257">sana animam meam, quia peccavi tibi</quote>. Ergo in Christo non fuerunt animae passiones.</p>
               <p xml:id="TAca84-d1e2332-d1e260"> Praeterea, passiones animae videntur idem esse cum fomite peccati, unde apostolus, Rom. VII, vocat eas <quote xml:id="TAca84-d1e2332-Qd1e262">passiones peccatorum</quote>. Sed in Christo non fuit fomes peccati, ut supra dictum est. Ergo videtur quod non fuerint in eo animae passiones. Et ita anima Christi non fuit passibilis.</p>
               <p xml:id="TAca84-d1e2332-d1e265"> Sed contra est quod in Psalmo dicitur ex persona Christi, <quote xml:id="TAca84-d1e2332-Qd1e267">repleta est malis anima mea</quote>, non quidem peccatis, sed humanis malis, idest doloribus, ut Glossa ibidem exponit. Sic igitur anima Christi fuit passibilis.</p>
               <p xml:id="TAca84-d1e2332-d1e271"> Respondeo dicendum quod animam in corpore constitutam contingit pati dupliciter, uno modo passione corporali; alio modo, passione animali. Passione quidem corporali patitur per corporis laesionem. Cum enim anima sit forma corporis, consequens est quod unum sit esse animae et corporis, et ideo, corpore perturbato per aliquam corpoream passionem, necesse est quod anima per accidens perturbetur, scilicet quantum ad esse quod habet in corpore. Quia igitur corpus Christi fuit passibile et mortale, ut supra habitum est, necesse fuit ut etiam anima eius hoc modo passibilis esset. Passione autem animali pati dicitur anima secundum operationem quae vel est propria animae, vel est principalius animae quam corporis. Et quamvis etiam secundum intelligere et sentire dicatur hoc modo anima aliquid pati, tamen, sicut in secunda parte dictum est, propriissime dicuntur passiones animae affectiones appetitus sensitivi, quae in Christo fuerunt, sicut et cetera quae ad naturam hominis pertinent. Unde Augustinus dicit, XIV de Civ. Dei, <quote xml:id="TAca84-d1e2332-Qd1e273">ipse dominus, in forma servi agere vitam dignatus, humanitus adhibuit eas, ubi adhibendas esse iudicavit. Neque enim in quo verum erat hominis corpus et verus hominis animus, falsus erat humanus affectus</quote>. Sciendum tamen quod huiusmodi passiones aliter fuerunt in Christo quam in nobis, quantum ad tria. Primo quidem, quantum ad obiectum. Quia in nobis plerumque huiusmodi passiones feruntur ad illicita, quod in Christo non fuit. Secundo, quantum ad principium. Quia huiusmodi passiones frequenter in nobis praeveniunt iudicium rationis, sed in Christo omnes motus sensitivi appetitus oriebantur secundum dispositionem rationis. Unde Augustinus dicit, XIV de Civ. Dei, quod <quote xml:id="TAca84-d1e2332-Qd1e275">hos motus, certissimae dispensationis gratia, ita cum voluit Christus suscepit animo humano, sicut cum voluit factus est homo</quote>. Tertio, quantum ad effectum. Quia in nobis quandoque huiusmodi motus non sistunt in appetitu sensitivo, sed trahunt rationem. Quod in Christo non fuit, quia motus naturaliter humanae carni convenientes sic ex eius dispositione in appetitu sensitivo manebant quod ratio ex his nullo modo impediebatur facere quae conveniebant. Unde Hieronymus dicit, super Matth., quod <quote xml:id="TAca84-d1e2332-Qd1e277">dominus noster, ut veritatem assumpti probaret hominis, vere quidem contristatus est, sed, ne passio in animo illius dominaretur, per propassionem dicitur quod coepit contristari</quote>, ut passio perfecta intelligatur quando animo, idest rationi, dominatur; propassio autem, quando est inchoata in appetitu sensitivo, sed ulterius non se extendit.</p>
               <p xml:id="TAca84-d1e2332-d1e280"> Ad primum ergo dicendum quod anima Christi poterat quidem resistere passionibus, ut non ei supervenirent, praesertim virtute divina. Sed propria voluntate se passionibus subiiciebat, tam corporalibus quam animalibus.</p>
               <p xml:id="TAca84-d1e2332-d1e282"> Ad secundum dicendum quod Tullius ibi loquitur secundum opinionem Stoicorum, qui non vocabant passiones quoscumque motus appetitus sensitivi, sed solum inordinatos. Tales autem passiones manifestum est in Christo non fuisse.</p>
               <p xml:id="TAca84-d1e2332-d1e284"> Ad tertium dicendum quod passiones peccatorum sunt motus appetitus sensitivi in illicita tendentes. Quod non fuit in Christo, sicut nec fomes peccati.</p>
            </div>
            <div xml:id="TAca84-d1e2332-Dd1e287">
               <head xml:id="TAca84-d1e2332-Hd1e289">Articulus 5</head>
               <p xml:id="TAca84-d1e2332-d1e291"> Ad quintum sic proceditur. Videtur quod in Christo non fuerit verus dolor sensibilis. Dicit enim Hilarius, in X de Trin., <quote xml:id="TAca84-d1e2332-Qd1e293">cum pro Christo mori vita sit, quid ipse in mortis sacramento doluisse aestimandus est, qui pro se morientibus vitam rependit?</quote> Et infra dicit, <quote xml:id="TAca84-d1e2332-Qd1e295">unigenitus Deus hominem verum, non deficiens a se Deo, sumpsit, in quo, quamvis aut ictus incideret, aut vulnus descenderet, aut nodi concurrerent, aut suspensio elevaret, afferrent quidem haec impetum passionis, non tamen dolorem inferrent</quote>. Non igitur in Christo fuit verus dolor.</p>
               <p xml:id="TAca84-d1e2332-d1e298"> Praeterea, hoc proprium videtur esse carni in peccato conceptae, quod necessitati doloris subiaceat. Sed caro Christi non est cum peccato concepta, sed ex spiritu sancto in utero virginali. Non ergo subiacuit necessitati patiendi dolorem.</p>
               <p xml:id="TAca84-d1e2332-d1e300"> Praeterea, delectatio contemplationis divinorum diminuit sensum doloris, unde et martyres in passionibus suis tolerabilius dolorem sustinuerunt ex consideratione divini amoris. Sed anima Christi summe delectabatur in contemplatione Dei, quem per essentiam videbat, ut supra dictum est. Non ergo poterat sentire aliquem dolorem.</p>
               <p xml:id="TAca84-d1e2332-d1e302"> Sed contra est quod Isaiae LIII dicitur, <quote xml:id="TAca84-d1e2332-Qd1e304">vere languores nostros ipse tulit, et dolores nostros ipse portavit</quote>.</p>
               <p xml:id="TAca84-d1e2332-d1e308"> Respondeo dicendum quod, sicut patet ex his quae in secunda parte dicta sunt, ad veritatem doloris sensibilis requiritur laesio corporis et sensus laesionis. Corpus autem Christi laedi poterat, quia erat passibile et mortale, ut supra habitum est. Nec defuit ei sensus laesionis, cum anima Christi perfecte haberet omnes potentias naturales. Unde nulli dubium debet esse quin in Christo fuerit verus dolor.</p>
               <p xml:id="TAca84-d1e2332-d1e310"> Ad primum ergo dicendum quod in omnibus illis verbis, et similibus Hilarius a carne Christi non veritatem doloris, sed necessitatem excludere intendit. Unde post praemissa verba subdit, <quote xml:id="TAca84-d1e2332-Qd1e312">neque enim, cum sitivit aut esurivit aut flevit, bibisse dominus aut manducasse aut doluisse monstratus est, sed ad demonstrandam corporis veritatem corporis consuetudo suscepta est, ita ut, naturae nostrae consuetudine, consuetudini sit corporis satisfactum. Vel, cum potum aut cibum accepit, non se necessitati corporis, sed consuetudini tribuit</quote>. Et accepit necessitatem per comparationem ad causam primam horum defectuum, quae est peccatum, ut supra dictum est, ut scilicet ea ratione dicatur caro Christi non subiacuisse necessitati horum defectuum, quia non fuit in ea peccatum. Unde subdit, <quote xml:id="TAca84-d1e2332-Qd1e314">habuit enim</quote>, scilicet Christus, <quote xml:id="TAca84-d1e2332-Qd1e316">corpus, sed originis suae proprium, neque ex vitiis humanae conceptionis existens, sed in formam corporis nostri, virtutis suae potestate, subsistens</quote>. Quantum tamen ad causam propinquam horum defectuum, quae est compositio contrariorum, caro Christi subiacuit necessitati horum defectuum, ut supra habitum est.</p>
               <p xml:id="TAca84-d1e2332-d1e319"> Ad secundum dicendum quod caro in peccato concepta subiacet dolori non solum ex necessitate naturalium principiorum, sed etiam ex necessitate reatus peccati. Quae quidem necessitas in Christo non fuit, sed solum necessitas naturalium principiorum.</p>
               <p xml:id="TAca84-d1e2332-d1e321"> Ad tertium dicendum quod, sicut supra dictum est, virtute divinitatis Christi dispensative sic beatitudo in anima continebatur quod non derivabatur ad corpus, ut eius passibilitas et mortalitas tolleretur. Et, eadem ratione, delectatio contemplationis sic continebatur in mente quod non derivabatur ad vires sensibiles, ut per hoc dolor sensibilis excluderetur.</p>
            </div>
            <div xml:id="TAca84-d1e2332-Dd1e324">
               <head xml:id="TAca84-d1e2332-Hd1e326">Articulus 6</head>
               <p xml:id="TAca84-d1e2332-d1e328"> Ad sextum sic proceditur. Videtur quod in Christo non fuerit tristitia. Dicitur enim de Christo, Isaiae XLII, <quote xml:id="TAca84-d1e2332-Qd1e330">non erit tristis neque turbulentus</quote>.</p>
               <p xml:id="TAca84-d1e2332-d1e333"> Praeterea, Proverb. XII dicitur, <quote xml:id="TAca84-d1e2332-Qd1e335">non contristabit iustum quidquid ei acciderit</quote>. Et huius rationem Stoici assignabant, quia nullus tristatur nisi de amissione bonorum suorum, iustus autem non reputat bona sua nisi iustitiam et virtutem, quas non potest amittere. Alioquin, subiaceret iustus fortunae, si pro amissione bonorum fortunae tristaretur. Sed Christus fuit maxime iustus, secundum illud Ierem. XXIII. <quote xml:id="TAca84-d1e2332-Qd1e337">Hoc est nomen quod vocabunt eum, dominus iustus noster</quote>. Ergo in eo non fuit tristitia.</p>
               <p xml:id="TAca84-d1e2332-d1e340"> Praeterea, philosophus dicit, in VII Ethic., quod omnis tristitia est malum et fugiendum. Sed nullum malum vel fugiendum fuit in Christo. Ergo in Christo non fuit tristitia.</p>
               <p xml:id="TAca84-d1e2332-d1e342"> Praeterea, sicut Augustinus dicit, XIV de Civ. Dei, <quote xml:id="TAca84-d1e2332-Qd1e344">tristitia est de his quae nobis nolentibus accidunt</quote>. Sed nihil passus est Christus contra suam voluntatem, dicitur enim Isaiae LIII, <quote xml:id="TAca84-d1e2332-Qd1e346">oblatus est quia ipse voluit</quote>. Ergo in Christo non fuit tristitia.</p>
               <p xml:id="TAca84-d1e2332-d1e350"> Sed contra est quod dicit dominus, Matth. XXVI, <quote xml:id="TAca84-d1e2332-Qd1e352">tristis est anima mea usque ad mortem</quote>. Et Ambrosius dicit, II de Trin., <quote xml:id="TAca84-d1e2332-Qd1e354">ut homo, tristitiam habuit, suscepit enim tristitiam meam. Confidenter tristitiam nomino, qui crucem praedico</quote>.</p>
               <p xml:id="TAca84-d1e2332-d1e357"> Respondeo dicendum quod, sicut dictum est, delectatio divinae contemplationis ita per dispensationem divinae virtutis retinebatur in mente Christi quod non derivabatur ad vires sensitivas, ut per hoc dolor sensibilis excluderetur. Sicut autem dolor sensibilis est in appetitu sensitivo, ita et tristitia, sed est differentia secundum motivum, sive obiectum. Nam obiectum et motivum doloris est laesio sensu tactus percepta, sicut cum aliquis vulneratur. Obiectum autem et motivum tristitiae est nocivum seu malum interius apprehensum, sive per rationem sive per imaginationem, sicut in secunda parte habitum est, sicut cum aliquis tristatur de amissione gratiae vel pecuniae. Potuit autem anima Christi interius apprehendere aliquid ut nocivum, et quantum ad se, sicut passio et mors eius fuit, et quantum ad alios, sicut peccatum discipulorum, vel etiam Iudaeorum occidentium ipsum. Et ideo, sicut in Christo potuit esse verus dolor, ita in eo potuit esse vera tristitia, alio tamen modo quam in nobis est, secundum illa tria quae sunt assignata supra, cum communiter de Christi passione loqueremur.</p>
               <p xml:id="TAca84-d1e2332-d1e359"> Ad primum ergo dicendum quod tristitia removetur a Christo secundum passionem perfectam, fuit tamen in eo initiata, secundum propassionem. Unde dicitur Matth. XXVI, <quote xml:id="TAca84-d1e2332-Qd1e361">coepit contristari et moestus esse. Aliud enim est contristari, aliud incipere contristari</quote>, ut Hieronymus ibidem dicit.</p>
               <p xml:id="TAca84-d1e2332-d1e364"> Ad secundum dicendum quod, sicut Augustinus dicit, XIV de Civ. Dei, pro tribus perturbationibus, scilicet cupiditate, laetitia et timore, Stoici tres eupathias, idest bonas passiones, in anima sapientis posuerunt, scilicet <quote xml:id="TAca84-d1e2332-Qd1e366">pro cupiditate voluntatem, pro laetitia gaudium, pro metu cautionem. Sed pro tristitia negaverunt aliquid posse esse in animo sapientis, quia tristitia est de malo quod iam accidit; nullum autem malum aestimant posse accidere sapienti</quote>. Et hoc ideo est quia non credebant aliquid esse bonum nisi honestum, quod homines bonos facit; nec aliquid esse malum nisi inhonestum, per quod homines mali fiunt. Quamvis autem honestum sit principale hominis bonum, et inhonestum principale hominis malum, quia haec pertinent ad ipsam rationem, quae est principalis in homine; sunt tamen quaedam secundaria hominis bona, quae pertinent ad ipsum corpus, vel ad exteriores res corpori deservientes. Et secundum hoc, potest in animo sapientis esse tristitia, quantum ad appetitum sensitivum, secundum apprehensionem huiusmodi malorum, non tamen ita quod ista tristitia perturbet rationem. Et secundum hoc etiam intelligitur quod <quote xml:id="TAca84-d1e2332-Qd1e368">non contristabit iustum quidquid ei acciderit</quote>, quia scilicet ex nullo accidente eius ratio perturbatur. Et secundum hoc tristitia fuit in Christo, secundum propassionem, non secundum passionem.</p>
               <p xml:id="TAca84-d1e2332-d1e371"> Ad tertium dicendum quod omnis tristitia est malum poenae, non tamen semper est malum culpae, sed solum quando ex inordinato affectu procedit. Unde Augustinus dicit, XIV de Civ. Dei, <quote xml:id="TAca84-d1e2332-Qd1e373">cum rectam rationem sequantur istae affectiones, et quando et ubi oportet adhibentur, quis eas tunc morbidas aut vitiosas passiones audeat dicere?</quote>
               </p>
               <p xml:id="TAca84-d1e2332-d1e376"> Ad quartum dicendum quod nihil prohibet aliquid esse contrarium voluntati secundum se quod tamen est volitum ratione finis ad quem ordinatur, sicut medicina amara non est secundum se volita, sed solum secundum quod ordinatur ad sanitatem. Et hoc modo mors Christi et eius passio fuit, secundum se considerata, involuntaria et tristitiam causans, licet fuerit voluntaria in ordine ad finem, qui est redemptio humani generis.</p>
            </div>
            <div xml:id="TAca84-d1e2332-Dd1e379">
               <head xml:id="TAca84-d1e2332-Hd1e381">Articulus 7</head>
               <p xml:id="TAca84-d1e2332-d1e383"> Ad septimum sic proceditur. Videtur quod in Christo non fuerit timor. Dicitur enim Proverb. XXVII, <quote xml:id="TAca84-d1e2332-Qd1e385">iustus, quasi leo confidens, absque terrore erit</quote>. Sed Christus fuit maxime iustus. Ergo in Christo non fuit aliquis timor.</p>
               <p xml:id="TAca84-d1e2332-d1e388"> Praeterea, Hilarius dicit, X de Trin., <quote xml:id="TAca84-d1e2332-Qd1e390">interrogo eos qui hoc existimant an ratione subsistat ut mori timuerit qui, omnem ab apostolis mortis timorem expellens, ad gloriam eos sit martyrii exhortatus</quote>. Non ergo in Christo rationabile est fuisse timorem.</p>
               <p xml:id="TAca84-d1e2332-d1e393"> Praeterea, timor non videtur esse nisi de malo quod non potest homo vitare. Sed Christus poterat vitare et malum poenae, quod passus est; et malum culpae, quod aliis accidit. Ergo in Christo non fuit aliquis timor.</p>
               <p xml:id="TAca84-d1e2332-d1e395"> Sed contra est quod dicitur Marc. XIV, <quote xml:id="TAca84-d1e2332-Qd1e397">coepit Iesus taedere et pavere</quote>.</p>
               <p xml:id="TAca84-d1e2332-d1e401"> Respondeo dicendum quod, sicut tristitia causatur ex apprehensione mali praesentis, ita etiam timor causatur ex apprehensione mali futuri. Apprehensio autem mali futuri, si omnimodam certitudinem habeat, non inducit timorem. Unde philosophus dicit, in II Rhet., quod timor non est nisi ubi est aliqua spes evadendi, nam quando nulla spes est evadendi, apprehenditur malum ut praesens; et sic magis causat tristitiam quam timorem. Sic igitur timor potest considerari quantum ad duo. Uno modo, quantum ad hoc quod appetitus sensitivus naturaliter refugit corporis laesionem, et per tristitiam, si sit praesens; et per timorem, si sit futura. Et hoc modo timor fuit in Christo, sicut et tristitia. Alio modo potest considerari secundum incertitudinem futuri adventus, sicut quando nocte timemus ex aliquo sonitu quasi ignorantes quid hoc sit. Et quantum ad hoc, timor non fuit in Christo, ut Damascenus dicit, in III libro.</p>
               <p xml:id="TAca84-d1e2332-d1e403"> Ad primum ergo dicendum quod iustus dicitur esse absque terrore, secundum quod terror importat perfectam passionem, avertentem hominem a bono quod est rationis. Et sic timor non fuit in Christo sed solum secundum propassionem. Et ideo dicitur quod <quote xml:id="TAca84-d1e2332-Qd1e405">coepit Iesus pavere et taedere</quote>, quasi secundum propassionem, ut Hieronymus exponit.</p>
               <p xml:id="TAca84-d1e2332-d1e408"> Ad secundum dicendum quod Hilarius eo modo excludit a Christo timorem quo excludit tristitiam, scilicet quoad necessitatem timendi. Sed tamen, ad comprobandam veritatem humanae naturae, voluntarie timorem assumpsit, sicut et tristitiam.</p>
               <p xml:id="TAca84-d1e2332-d1e410"> Ad tertium dicendum quod, licet Christus potuerit vitare mala futura secundum virtutem divinitatis, erant tamen inevitabilia, vel non de facili vitabilia, secundum infirmitatem carnis.</p>
            </div>
            <div xml:id="TAca84-d1e2332-Dd1e413">
               <head xml:id="TAca84-d1e2332-Hd1e415">Articulus 8</head>
               <p xml:id="TAca84-d1e2332-d1e417"> Ad octavum sic proceditur. Videtur quod in Christo non fuerit admiratio. Dicit enim philosophus, in I Metaphys., quod admiratio causatur ex hoc quod aliquis videt effectum et ignorat causam, et sic admirari non est nisi ignorantis. Sed in Christo non fuit ignorantia, ut dictum est. Ergo in Christo non fuit admiratio.</p>
               <p xml:id="TAca84-d1e2332-d1e419"> Praeterea, Damascenus dicit, in II libro, quod <quote xml:id="TAca84-d1e2332-Qd1e421">admiratio est timor ex magna imaginatione</quote>, et ideo philosophus dicit, in IV Ethic., quod <quote xml:id="TAca84-d1e2332-Qd1e423">magnanimus non est admirativus</quote>. Sed Christus fuit maxime magnanimus. Ergo in Christo non fuit admiratio.</p>
               <p xml:id="TAca84-d1e2332-d1e426"> Praeterea, nullus admiratur de eo quod ipse facere potest. Sed Christus facere potuit quidquid magnum erat in rebus. Ergo videtur quod de nullo admirabatur.</p>
               <p xml:id="TAca84-d1e2332-d1e428"> Sed contra est quod dicitur Matth. VIII, audiens Iesus, scilicet verba centurionis, miratus est.</p>
               <p xml:id="TAca84-d1e2332-d1e431"> Respondeo dicendum quod admiratio proprie est de novo aliquo insolito. In Christo autem non poterat esse aliquid novum et insolitum quantum ad scientiam divinam; neque etiam quantum ad scientiam humanam qua cognoscebat res in verbo; vel qua cognoscebat res per species inditas. Potuit tamen esse aliquid sibi novum et insolitum secundum scientiam experimentalem, secundum quam sibi poterant quotidie aliqua nova occurrere. Et ideo, si loquimur de Christo quantum ad scientiam divinam et scientiam beatam, vel etiam infusam, non fuit in Christo admiratio. Si autem loquamur de eo quantum ad scientiam experimentalem, sic admiratio in eo esse potuit. Et assumpsit hunc affectum ad nostram instructionem, ut scilicet doceat esse mirandum quod etiam ipse mirabatur. Unde Augustinus dicit, in I super Gen. contra Manich., <quote xml:id="TAca84-d1e2332-Qd1e433">quod miratur dominus, nobis mirandum esse significat, quibus adhuc opus est sic moveri. Omnes ergo tales motus eius non perturbati animi signa sunt, sed docentis magisterium</quote>.</p>
               <p xml:id="TAca84-d1e2332-d1e436"> Ad primum ergo dicendum quod, licet Christus nihil ignoret, poterat tamen de novo aliquid occurrere experimentali eius scientiae, ex quo admiratio causaretur.</p>
               <p xml:id="TAca84-d1e2332-d1e438"> Ad secundum dicendum quod Christus admirabatur de fide centurionis non ea ratione quod esset magna quantum ad ipsum, sed quia erat magna quantum ad alios.</p>
               <p xml:id="TAca84-d1e2332-d1e440"> Ad tertium dicendum quod ipse poterat facere omnia secundum virtutem divinam, secundum quam in eo admiratio non erat, sed solum secundum humanam scientiam experimentalem, ut dictum est.</p>
            </div>
            <div xml:id="TAca84-d1e2332-Dd1e443">
               <head xml:id="TAca84-d1e2332-Hd1e445">Articulus 9</head>
               <p xml:id="TAca84-d1e2332-d1e447"> Ad nonum sic proceditur. Videtur quod in Christo non fuerit ira. Dicitur enim Iac. I, <quote xml:id="TAca84-d1e2332-Qd1e449">ira enim viri iustitiam Dei non operatur</quote>. Sed quidquid fuit in Christo ad iustitiam Dei pertinuit, ipse enim <quote xml:id="TAca84-d1e2332-Qd1e451">factus est nobis iustitia a Deo</quote>, ut dicitur I Cor. I. Ergo videtur quod in Christo non fuerit ira.</p>
               <p xml:id="TAca84-d1e2332-d1e454"> Praeterea, ira mansuetudini opponitur, ut patet in IV Ethic. Sed Christus fuit maxime mansuetus. Ergo in Christo non fuit ira.</p>
               <p xml:id="TAca84-d1e2332-d1e456"> Praeterea, Gregorius dicit, in V Moral., quod <quote xml:id="TAca84-d1e2332-Qd1e458">ira per vitium excaecat oculum mentis; ira vero per zelum ipsum turbat</quote>. Sed in Christo mentis oculus non fuit neque excaecatus neque turbatus. Ergo in Christo non fuit ira per vitium, nec ira per zelum.</p>
               <p xml:id="TAca84-d1e2332-d1e461"> Sed contra est quod Ioan. II dicitur de eo esse impletum quod in Psalmo legitur, <quote xml:id="TAca84-d1e2332-Qd1e463">zelus domus tuae comedit me</quote>.</p>
               <p xml:id="TAca84-d1e2332-d1e467"> Respondeo dicendum quod, sicut in secunda parte dictum est, ira est effectus tristitiae. Ex tristitia enim alicui illata consequitur in eo, circa sensitivam partem, appetitus repellendi illatam iniuriam vel sibi vel aliis. Et sic ira est passio composita ex tristitia et appetitu vindictae. Dictum est autem quod in Christo tristitia esse potuit. Appetitus etiam vindictae quandoque est cum peccato, quando scilicet aliquis vindictam quaerit sibi absque ordine rationis. Et sic ira in Christo esse non potuit, hoc enim dicitur ira per vitium. Quandoque vero talis appetitus est sine peccato, immo est laudabilis, puta cum aliquis appetit vindictam secundum ordinem iustitiae. Et hoc vocatur ira per zelum, dicit enim Augustinus, super Ioan., quod <quote xml:id="TAca84-d1e2332-Qd1e469">zelo domus Dei comeditur qui omnia perversa quae videt cupit emendare; et, si emendare non possit, tolerat et gemit</quote>. Et talis ira fuit in Christo.</p>
               <p xml:id="TAca84-d1e2332-d1e472"> Ad primum ergo dicendum quod, sicut dicit Gregorius, in V Moral., ira dupliciter se habet in homine. Quandoque enim praevenit rationem, et trahit eam secum ad operandum. Et tunc proprie ira dicitur operari, nam operatio attribuitur principali agenti. Et secundum hoc intelligitur quod <quote xml:id="TAca84-d1e2332-Qd1e474">ira viri iustitiam Dei non operatur</quote>. Quandoque vero ira sequitur rationem, et est quasi instrumentum ipsius. Et tunc operatio, quae est iustitiae, non attribuitur irae, sed rationi.</p>
               <p xml:id="TAca84-d1e2332-d1e477"> Ad secundum dicendum quod ira quae transgreditur ordinem rationis mansuetudini opponitur, non autem ira quae est moderata, ad medium reducta per rationem. Nam mansuetudo medium tenet in ira.</p>
               <p xml:id="TAca84-d1e2332-d1e479"> Ad tertium dicendum quod in nobis, secundum naturalem ordinem, potentiae animae mutuo se impediunt, ita scilicet quod, cum unius potentiae operatio fuerit intensa, alterius operatio debilitetur. Et ex hoc procedit quod motus irae etiam si sit secundum rationem moderatus, utcumque impedit oculum animae contemplantis. Sed in Christo, per moderationem divinae virtutis, <quote xml:id="TAca84-d1e2332-Qd1e481">unicuique potentiae permittebatur agere quod erat ei proprium</quote>, ita quod una potentia ex alia non impediebatur. Et ideo, sicut delectatio mentis contemplantis non impediebat tristitiam vel dolorem inferioris partis, ita etiam e converso passiones inferioris partis in nullo impediebant actum rationis.</p>
            </div>
            <div xml:id="TAca84-d1e2332-Dd1e486">
               <head xml:id="TAca84-d1e2332-Hd1e488">Articulus 10</head>
               <p xml:id="TAca84-d1e2332-d1e490"> Ad decimum sic proceditur. Videtur quod Christus non fuerit simul viator et comprehensor. Viatori enim competit moveri ad finem beatitudinis, comprehensori autem competit in fine quiescere. Sed non potest simul eidem convenire quod moveatur ad finem, et quod quiescat in fine. Ergo non potuit simul esse quod Christus esset viator et comprehensor.</p>
               <p xml:id="TAca84-d1e2332-d1e492"> Praeterea, moveri ad beatitudinem, aut eam obtinere, non competit homini secundum corpus, sed secundum animam. Unde Augustinus dicit, in epistola ad Dioscorum, quod <quote xml:id="TAca84-d1e2332-Qd1e494">ad inferiorem naturam, quae est corpus, redundat ab anima non beatitudo, quae propria est fruentis et intelligentis</quote>. Sed Christus, licet haberet corpus passibile, tamen secundum mentem plene Deo fruebatur. Non ergo Christus fuit viator, sed purus comprehensor.</p>
               <p xml:id="TAca84-d1e2332-d1e497"> Praeterea, sancti, quorum animae sunt in caelo et corpora in sepulcris, fruuntur quidem beatitudine secundum animam, quamvis eorum corpora morti subiaceant, et tamen non dicuntur viatores, sed solum comprehensores. Ergo, pari ratione, licet corpus Christi fuerit mortale, quia tamen mens eius Deo fruebatur, videtur quod fuerit purus comprehensor, et nullo modo viator.</p>
               <p xml:id="TAca84-d1e2332-d1e499"> Sed contra est quod dicitur Ierem. XIV, <quote xml:id="TAca84-d1e2332-Qd1e501">quasi colonus futurus es in terra, et quasi viator declinans ad manendum</quote>.</p>
               <p xml:id="TAca84-d1e2332-d1e505"> Respondeo dicendum quod aliquis dicitur viator ex eo quod tendit in beatitudinem, comprehensor autem dicitur ex hoc quod iam beatitudinem obtinet, secundum illud I Cor. IX, <quote xml:id="TAca84-d1e2332-Qd1e507">sic currite ut comprehendatis</quote>; et Philipp. III, <quote xml:id="TAca84-d1e2332-Qd1e509">sequor autem, si quo modo comprehendam</quote>. Hominis autem beatitudo perfecta consistit in anima et corpore, ut in secunda parte habitum est, in anima quidem, quantum ad id quod est ei proprium, secundum quod mens videt et fruitur Deo; in corpore vero, secundum quod corpus <quote xml:id="TAca84-d1e2332-Qd1e511">resurget spirituale, et in virtute et in gloria et in incorruptione</quote>, ut dicitur I Cor. XV. Christus autem, ante passionem, secundum mentem plene videbat Deum, et sic habebat beatitudinem quantum ad id quod est proprium animae. Sed quantum ad alia deerat ei beatitudo, quia et anima eius erat passibilis, et corpus passibile et mortale, ut ex supra dictis patet. Et ideo simul erat comprehensor, inquantum habebat beatitudinem animae propriam, et simul viator, inquantum tendebat in beatitudinem secundum id quod ei de beatitudine deerat.</p>
               <p xml:id="TAca84-d1e2332-d1e514"> Ad primum ergo dicendum quod impossibile est moveri ad finem et quiescere in fine secundum idem. Sed secundum diversa nihil prohibet hoc, sicut aliquis homo simul est sciens quantum ad ea quae iam novit, et addiscens quantum ad ea quae nondum novit.</p>
               <p xml:id="TAca84-d1e2332-d1e516"> Ad secundum dicendum quod beatitudo principaliter et proprie consistit in anima secundum mentem, secundario tamen, et quasi instrumentaliter, requiruntur ad beatitudinem corporis bona; sicut philosophus dicit, in I Ethic., quod exteriora bona organice deserviunt beatitudini.</p>
               <p xml:id="TAca84-d1e2332-d1e518"> Ad tertium dicendum quod non est eadem ratio de animabus sanctorum defunctorum et de Christo, propter duo. Primo quidem, quia animae sanctorum non sunt passibiles, sicut fuit anima Christi. Secundo, quia corpora non agunt aliquid per quod in beatitudinem tendant, sicut Christus, secundum corporis passiones, in beatitudinem tendebat quantum ad gloriam corporis.</p>
            </div>
         </div>
      </body>
   </text>
</TEI>
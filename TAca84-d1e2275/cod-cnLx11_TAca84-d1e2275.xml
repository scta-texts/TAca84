<?xml version="1.0" encoding="UTF-8"?><?xml-model href="https://raw.githubusercontent.com/lombardpress/lombardpress-schema/1.0.0/src/out/diplomatic.rng" type="application/xml" schematypens="http://relaxng.org/ns/structure/1.0"?><?xml-model href="https://raw.githubusercontent.com/lombardpress/lombardpress-schema/1.0.0/src/out/diplomatic.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Quaestio 4</title>
            <author ref="#Aquinas">Thomas Aquinas</author>
            <respStmt>
               <name ref="#jeffreycwitt">Jeffrey C. Witt</name>
               <resp>TEI Encoder</resp>
            </respStmt>
         </titleStmt>
         <editionStmt>
            <edition n="0.0.0-dev">
               <title>Quaestio 4</title>
               <date when="2025-06-09">June 09, 2025</date>
            </edition>
         </editionStmt>
         <publicationStmt>
            <authority>SCTA</authority>
            <availability status="free">
               <p>Published under a <ref target="https://creativecommons.org/licenses/by-nc-sa/4.0/">Attribution-NonCommercial-ShareAlike 4.0 International (CC BY-NC-SA 4.0)</ref>
               </p>
            </availability>
         </publicationStmt>
         <sourceDesc>
            <listWit>
               <witness xml:id="L" n="cod-cnLx11">Rome, 1903, v. 11</witness>
            </listWit>
         </sourceDesc>
      </fileDesc>
      <encodingDesc>
         <schemaRef n="lbp-diplomatic-1.0.0" url="https://raw.githubusercontent.com/lombardpress/lombardpress-schema/1.0.0/src/out/diplomatic.rng"/>
         <editorialDecl>
            <p>Encoding of this text has followed the recommendations of the LombardPress 1.0.0
       guidelines for a diplomatic edition.</p>
         </editorialDecl>
      </encodingDesc>
      <revisionDesc status="draft">
         <listChange>
            <change when="2025-06-09" status="draft" n="0.0.0">
               <p>Created file for the first time.</p>
            </change>
         </listChange>
      </revisionDesc>
   </teiHeader>
   <text xml:lang="la">
      <front>
         <div xml:id="starts-on">
            <pb ed="#L" n="NaN"/>
         </div>
      </front>
      <body>
         <div xml:id="TAca84-d1e2275"><!-- p3-q4 -->
            <head xml:id="TAca84-d1e2275-Hd1e97">Quaestio 4</head>
            <div xml:id="TAca84-d1e2275-Dd1e99">
               <head xml:id="TAca84-d1e2275-Hd1e101">Prooemium</head>
               <p xml:id="TAca84-d1e2275-d1e103"> Deinde considerandum est de unione ex parte assumpti. Circa quod primo considerandum occurrit de his quae sunt a verbo Dei assumpta; secundo, de coassumptis, quae sunt perfectiones et defectus. Assumpsit autem filius Dei humanam naturam, et partes eius. Unde circa primum triplex consideratio occurrit, prima est, quantum ad ipsam naturam humanam; secunda est, quantum ad partes ipsius; tertia, quantum ad ordinem assumptionis. Circa primum quaeruntur sex. Primo, utrum humana natura fuerit magis assumptibilis a filio Dei quam aliqua alia natura. Secundo, utrum assumpserit personam. Tertio, utrum assumpserit hominem. Quarto, utrum fuisset conveniens quod assumpsisset humanam naturam a singularibus separatam. Quinto, utrum fuerit conveniens quod assumpsisset humanam naturam in omnibus singularibus. Sexto, utrum fuerit conveniens quod assumeret humanam naturam in aliquo homine ex stirpe Adae progenito.</p>
            </div>
            <div xml:id="TAca84-d1e2275-Dd1e106">
               <head xml:id="TAca84-d1e2275-Hd1e108">Articulus 1</head>
               <p xml:id="TAca84-d1e2275-d1e110"> Ad primum sic proceditur. Videtur quod humana natura non fuerit magis assumptibilis a filio Dei quam quaelibet alia natura. Dicit enim Augustinus, in epistola ad Volusianum, <quote xml:id="TAca84-d1e2275-Qd1e112">in rebus mirabiliter factis tota ratio facti est potentia facientis</quote>. Sed potentia Dei facientis incarnationem, quae est opus maxime mirabile, non limitatur ad unam naturam, cum potentia Dei sit infinita. Ergo natura humana non est magis assumptibilis a Deo quam aliqua alia creatura.</p>
               <p xml:id="TAca84-d1e2275-d1e115"> Praeterea, similitudo est ratio faciens ad congruitatem incarnationis divinae personae, ut supra dictum est. Sed sicut in natura rationali invenitur similitudo imaginis, ita in natura irrationali invenitur similitudo vestigii. Ergo creatura irrationalis assumptibilis fuit, sicut humana natura.</p>
               <p xml:id="TAca84-d1e2275-d1e117"> Praeterea, in natura angelica invenitur expressior Dei similitudo quam in natura humana, sicut Gregorius dicit, in homilia de centum ovibus, introducens illud Ezech. XXVIII, <quote xml:id="TAca84-d1e2275-Qd1e119">tu signaculum similitudinis</quote>. Invenitur etiam in Angelo peccatum, sicut in homine, secundum illud Iob IV, <quote xml:id="TAca84-d1e2275-Qd1e121">in Angelis suis reperit pravitatem</quote>. Ergo natura angelica fuit ita assumptibilis sicut natura hominis.</p>
               <p xml:id="TAca84-d1e2275-d1e124"> Praeterea, cum Deo competat summa perfectio, tanto magis est Deo aliquid simile, quanto est magis perfectum. Sed totum universum est magis perfectum quam partes eius, inter quas est humana natura. Ergo totum universum est magis assumptibile quam humana natura.</p>
               <p xml:id="TAca84-d1e2275-d1e127"> Sed contra est quod dicitur Prov. VIII, ex ore sapientiae genitae, <quote xml:id="TAca84-d1e2275-Qd1e129">deliciae meae esse cum filiis hominum</quote>. Et ita videtur esse quaedam congruentia unionis filii Dei ad humanam naturam.</p>
               <p xml:id="TAca84-d1e2275-d1e132"> Respondeo dicendum quod aliquid assumptibile dicitur quasi aptum assumi a divina persona. Quae quidem aptitudo non potest intelligi secundum potentiam passivam naturalem, quae non se extendit ad id quod transcendit ordinem naturalem, quem transcendit unio personalis creaturae ad Deum. Unde relinquitur quod assumptibile aliquid dicatur secundum congruentiam ad unionem praedictam. Quae quidem congruentia attenditur secundum duo in humana natura, scilicet secundum eius dignitatem; et necessitatem. Secundum dignitatem quidem, quia humana natura, inquantum est rationalis et intellectualis, nata est contingere aliqualiter ipsum verbum per suam operationem, cognoscendo scilicet et amando ipsum. Secundum necessitatem autem, quia indigebat reparatione, cum subiaceret originali peccato. Haec autem duo soli humanae naturae conveniunt, nam creaturae irrationali deest congruitas dignitatis; naturae autem angelicae deest congruitas praedictae necessitatis. Unde relinquitur quod sola natura humana sit assumptibilis.</p>
               <p xml:id="TAca84-d1e2275-d1e134"> Ad primum ergo dicendum quod creaturae denominantur aliquales ex eo quod competit eis secundum proprias causas, non autem ex eo quod convenit eis secundum primas causas et universales, sicut dicimus aliquem morbum esse incurabilem, non quia non potest curari a Deo, sed quia per propria principia subiecti curari non potest. Sic ergo dicitur aliqua creatura non esse assumptibilis, non ad subtrahendum aliquid divinae potentiae, sed ad ostendendum conditionem creaturae quae ad hoc aptitudinem non habet.</p>
               <p xml:id="TAca84-d1e2275-d1e136"> Ad secundum dicendum quod similitudo imaginis attenditur in natura humana secundum quod est capax Dei, scilicet ipsum attingendo propria operatione cognitionis et amoris. Similitudo autem vestigii attenditur solum secundum repraesentationem aliquam ex impressione divina in creatura existentem, non autem ex eo quod creatura irrationalis, in qua est sola talis similitudo possit ad Deum attingere per solam suam operationem. Quod autem deficit a minori, non habet congruitatem ad id quod est maius, sicut corpus quod non est aptum perfici anima sensitiva, multo minus est aptum perfici anima intellectiva. Multo autem est maior et perfectior unio ad Deum secundum esse personale quam quae est secundum operationem. Et ideo creatura irrationalis, quae deficit ab unione ad Deum per operationem, non habet congruitatem ut uniatur ei secundum esse personale.</p>
               <p xml:id="TAca84-d1e2275-d1e138"> Ad tertium dicendum quod quidam dicunt Angelum non esse assumptibilem, quia a principio suae creationis est in sua personalitate perfectus, cum non subiaceat generationi et corruptioni. Unde non potuisset in unitatem divinae personae assumi nisi eius personalitas destrueretur, quod neque convenit incorruptibilitati naturae eius; neque bonitati assumentis, ad quam non pertinet quod aliquid perfectionis in creatura assumpta corrumpat. Sed hoc non videtur totaliter excludere congruitatem assumptionis angelicae naturae. Potest enim Deus producendo novam angelicam naturam, copulare eam sibi in unitate personae, et sic nihil praeexistens ibi corrumperetur. Sed, sicut dictum est, deest congruitas ex parte necessitatis, quia, etsi natura angelica in aliquibus peccato subiaceat, est tamen eius peccatum irremediabile ut in prima parte habitum est.</p>
               <p xml:id="TAca84-d1e2275-d1e140"> Ad quartum dicendum quod perfectio universi non est perfectio unius personae vel suppositi, sed eius quod est unum sub positione vel ordine. Cuius plurimae partes non sunt assumptibiles, ut dictum est. Unde relinquitur quod solum natura humana sit assumptibilis.</p>
            </div>
            <div xml:id="TAca84-d1e2275-Dd1e143">
               <head xml:id="TAca84-d1e2275-Hd1e145">Articulus 2</head>
               <p xml:id="TAca84-d1e2275-d1e147"> Ad secundum sic proceditur. Videtur quod filius Dei assumpserit personam. Dicit enim Damascenus, in III libro, quod <quote xml:id="TAca84-d1e2275-Qd1e149">filius Dei assumpsit humanam naturam in atomo</quote>, idest, in individuo. Sed individuum rationalis naturae est persona, ut patet per Boetium, in libro de duabus naturis. Ergo filius Dei personam assumpsit.</p>
               <p xml:id="TAca84-d1e2275-d1e152"> Praeterea, Damascenus dicit quod <quote xml:id="TAca84-d1e2275-Qd1e154">filius Dei assumpsit ea quae in natura nostra plantavit</quote>. Plantavit autem ibi personalitatem. Ergo filius Dei assumpsit personam.</p>
               <p xml:id="TAca84-d1e2275-d1e157"> Praeterea, nihil consumitur nisi quod est. Sed Innocentius III dicit, in quadam decretali, quod <quote xml:id="TAca84-d1e2275-Qd1e159">persona Dei consumpsit personam hominis</quote>. Ergo videtur quod persona hominis fuit prius assumpta.</p>
               <p xml:id="TAca84-d1e2275-d1e162"> Sed contra est quod Augustinus dicit, in libro de fide ad Petrum, quod <quote xml:id="TAca84-d1e2275-Qd1e164">Deus naturam hominis assumpsit, non personam</quote>.</p>
               <p xml:id="TAca84-d1e2275-d1e168"> Respondeo dicendum quod aliquid dicitur assumi ex eo quod ad aliquid sumitur. Unde illud quod assumitur oportet praeintelligi assumptioni, sicut id quod movetur localiter praeintelligitur ipsi motui. Persona autem non praeintelligitur in humana natura assumptioni, sed magis se habet ut terminus assumptionis, ut supra dictum est. Si enim praeintelligeretur, vel oporteret quod corrumperetur, et sic frustra esset assumpta. Vel quod remaneret post unionem, et sic essent duae personae, una assumens et alia assumpta; quod est erroneum, ut supra ostensum est. Unde relinquitur quod nullo modo filius Dei assumpsit humanam personam.</p>
               <p xml:id="TAca84-d1e2275-d1e170"> Ad primum ergo dicendum quod naturam humanam assumpsit filius Dei in atomo, idest, in individuo <quote xml:id="TAca84-d1e2275-Qd1e172">quod non est aliud a supposito increato quod est persona filii Dei</quote>. Unde non sequitur quod persona sit assumpta.</p>
               <p xml:id="TAca84-d1e2275-d1e175"> Ad secundum dicendum quod naturae assumptae non deest propria personalitas propter defectum alicuius quod ad perfectionem humanae naturae pertineat, sed propter additionem alicuius quod est supra humanam naturam, quod est unio ad divinam personam.</p>
               <p xml:id="TAca84-d1e2275-d1e177"> Ad tertium dicendum quod consumptio ibi non importat destructionem alicuius quod prius fuerat, sed impeditionem eius quod aliter esse posset. Si enim humana natura non esset assumpta a divina persona, natura humana propriam personalitatem haberet. Et pro tanto dicitur persona consumpsisse personam, licet improprie, quia persona divina sua unione impedivit ne humana natura propriam personalitatem haberet.</p>
            </div>
            <div xml:id="TAca84-d1e2275-Dd1e180">
               <head xml:id="TAca84-d1e2275-Hd1e182">Articulus 3</head>
               <p xml:id="TAca84-d1e2275-d1e184"> Ad tertium sic proceditur. Videtur quod persona divina assumpserit hominem. Dicitur enim in Psalmo, <quote xml:id="TAca84-d1e2275-Qd1e186">beatus quem elegisti et assumpsisti</quote>, quod Glossa exponit de Christo. Et Augustinus dicit, in libro de agone Christiano, <quote xml:id="TAca84-d1e2275-Qd1e188">filius Dei hominem assumpsit, et in illo humana perpessus est</quote>.</p>
               <p xml:id="TAca84-d1e2275-d1e191"> Praeterea, hoc nomen homo significat naturam humanam. Sed filius Dei assumpsit humanam naturam. Ergo assumpsit hominem.</p>
               <p xml:id="TAca84-d1e2275-d1e193"> Praeterea, filius Dei est homo. Sed non est homo quem non assumpsit quia sic esset pari ratione Petrus, vel quilibet alius homo. Ergo est homo quem assumpsit.</p>
               <p xml:id="TAca84-d1e2275-d1e195"> Sed contra est auctoritas Felicis Papae et martyris, quae introducitur in Ephesina synodo, <quote xml:id="TAca84-d1e2275-Qd1e197">credimus in dominum nostrum Iesum Christum, de virgine Maria natum quia ipse est Dei sempiternus filius et verbum, et non homo a Deo assumptus, ut alter sit praeter illum. Neque enim hominem assumpsit Dei filius ut alter sit praeter ipsum</quote>.</p>
               <p xml:id="TAca84-d1e2275-d1e201"> Respondeo dicendum quod, sicut supra dictum est, id quod assumitur non est terminus assumptionis, sed assumptioni praeintelligitur. Dictum est autem quod individuum in quo assumitur natura humana, non est aliud quam divina persona, quae est terminus assumptionis. Hoc autem nomen homo significat humanam naturam prout est nata in supposito esse, quia, ut dicit Damascenus, sicut hoc nomen Deus significat eum qui habet divinam naturam, ita hoc nomen homo significat eum qui habet humanam naturam. Et ideo non est proprie dictum quod filius Dei assumpsit hominem, supponendo, sicut rei veritas se habet, quod in Christo sit unum suppositum et una hypostasis. Sed secundum illos qui ponunt in Christo duas hypostases vel duo supposita, convenienter et proprie dici posset quod filius Dei hominem assumpsisset. Unde et prima opinio quae ponitur sexta distinctione tertii libri sententiarum concedit hominem esse assumptum. Sed illa opinio erronea est, ut supra ostensum est.</p>
               <p xml:id="TAca84-d1e2275-d1e203"> Ad primum ergo dicendum quod huiusmodi locutiones non sunt extendendae, tanquam propriae, sed pie sunt exponendae, ubicumque a sacris doctoribus ponuntur; ut dicamus hominem assumptum, quia eius natura est assumpta; et quia assumptio terminata est ad hoc quod filius Dei sit homo.</p>
               <p xml:id="TAca84-d1e2275-d1e205"> Ad secundum dicendum quod hoc nomen homo significat naturam humanam in concreto, prout scilicet est in aliquo supposito. Et ideo, sicut non possumus dicere quod suppositum sit assumptum, ita non possumus dicere quod homo sit assumptus.</p>
               <p xml:id="TAca84-d1e2275-d1e207"> Ad tertium dicendum quod filius Dei non est homo quem assumpsit; sed cuius naturam assumpsit.</p>
            </div>
            <div xml:id="TAca84-d1e2275-Dd1e211">
               <head xml:id="TAca84-d1e2275-Hd1e213">Articulus 4</head>
               <p xml:id="TAca84-d1e2275-d1e215"> Ad quartum sic proceditur. Videtur quod filius Dei debuit assumere naturam humanam abstractam ab omnibus individuis. Assumptio enim naturae humanae facta est ad communem omnium hominum salutem, unde dicitur I Tim. IV, de Christo, quod <quote xml:id="TAca84-d1e2275-Qd1e217">est salvator omnium hominum, maxime fidelium</quote>. Sed natura prout est in individuis, recedit a sua communitate. Ergo filius Dei debuit humanam naturam assumere prout est ab omnibus individuis abstracta.</p>
               <p xml:id="TAca84-d1e2275-d1e220"> Praeterea, in omnibus quod nobilissimum est Deo est attribuendum. Sed in unoquoque genere id quod est per se potissimum est. Ergo filius Dei debuit assumere per se hominem. Quod quidem, secundum Platonicos, est humana natura ab individuis separata. Hanc ergo debuit filius Dei assumere.</p>
               <p xml:id="TAca84-d1e2275-d1e222"> Praeterea, natura humana non est assumpta a filio Dei prout significatur in concreto per hoc nomen homo, ut dictum est. Sic autem significatur prout est in singularibus, ut ex dictis patet. Ergo filius Dei assumpsit humanam naturam prout est ab individuis separata.</p>
               <p xml:id="TAca84-d1e2275-d1e224"> Sed contra est quod dicit Damascenus, in III libro, <quote xml:id="TAca84-d1e2275-Qd1e226">Dei verbum incarnatum neque eam quae nuda contemplatione consideratur naturam assumpsit. Non enim incarnatio hoc, sed deceptio, et fictio incarnationis</quote>. Sed natura humana prout est a singularibus separata vel abstracta, <quote xml:id="TAca84-d1e2275-Qd1e228">in nuda contemplatione cogitatur, quia secundum seipsam non subsistit</quote>, ut idem Damascenus dicit. Ergo filius Dei non assumpsit humanam naturam secundum quod est a singularibus separata.</p>
               <p xml:id="TAca84-d1e2275-d1e232"> Respondeo dicendum quod natura hominis, vel cuiuscumque alterius rei sensibilis, praeter esse quod in singularibus habet, dupliciter potest intelligi, uno modo, quasi per seipsam esse habeat praeter materiam, sicut Platonici posuerunt; alio modo, sicut in intellectu existens, vel humano vel divino. Per se quidem subsistere non potest, ut philosophus probat, in VII Metaphys., quia ad naturam speciei rerum sensibilium pertinet materia sensibilis, quae ponitur in eius definitione; sicut carnes et ossa in definitione hominis. Unde non potest esse quod natura humana sit praeter materiam sensibilem. Si tamen esset hoc modo subsistens natura humana, non fuisset conveniens ut a verbo Dei assumeretur. Primo quidem, quia assumptio ista terminatur ad personam. Hoc autem est contra rationem formae communis, ut sic in persona individuetur. Secundo, quia naturae communi non possunt attribui nisi operationes communes et universales, secundum quas homo nec meretur nec demeretur, cum tamen illa assumptio ad hoc facta sit ut filius Dei in natura assumpta nobis mereretur. Tertio quia natura sic existens non est sensibilis, sed intelligibilis. Filius autem Dei assumpsit humanam naturam ut hominibus in ea visibilis appareret, secundum illud Baruch III, <quote xml:id="TAca84-d1e2275-Qd1e234">post haec in terris visus est, et cum hominibus conversatus est</quote>. Similiter etiam non potuit assumi natura humana a filio Dei secundum quod est in intellectu divino. Quia sic nihil aliud esset quam natura divina, et per hunc modum, ab aeterno esset in filio Dei humana natura. Similiter non convenit dicere quod filius Dei assumpserit humanam naturam prout est in intellectu humano. Quia hoc nihil aliud esset quam si intelligeretur assumere naturam humanam. Et sic, si non assumeret eam in rerum natura, esset intellectus falsus. Nec aliud esset quam fictio quaedam incarnationis, ut Damascenus dicit.</p>
               <p xml:id="TAca84-d1e2275-d1e237"> Ad primum ergo dicendum quod filius Dei incarnatus est communis omnium salvator, non communitate generis vel speciei, quae attribuitur naturae ab individuis separatae, sed communitate causae, prout filius Dei incarnatus est universalis causa salutis humanae.</p>
               <p xml:id="TAca84-d1e2275-d1e239"> Ad secundum dicendum quod per se homo non invenitur in rerum natura ita quod sit praeter singularia, sicut Platonici posuerunt. Quamvis quidam dicant quod Plato non intellexit hominem separatum esse nisi in intellectu divino. Et sic non oportuit quod assumeretur a verbo, cum ab aeterno sibi affuerit.</p>
               <p xml:id="TAca84-d1e2275-d1e241"> Ad tertium dicendum quod natura humana, quamvis non sit assumpta in concreto ut suppositum praeintelligatur assumptioni, sic tamen assumpta est in individuo, quia assumpta est ut sit in individuo.</p>
            </div>
            <div xml:id="TAca84-d1e2275-Dd1e244">
               <head xml:id="TAca84-d1e2275-Hd1e246">Articulus 5</head>
               <p xml:id="TAca84-d1e2275-d1e248"> Ad quintum sic proceditur. Videtur quod filius Dei humanam naturam assumere debuit in omnibus individuis. Id enim quod primo et per se assumptum est, est natura humana. Sed quod convenit per se alicui naturae, convenit omnibus in eadem natura existentibus. Ergo conveniens fuit ut natura humana assumeretur a Dei verbo in omnibus suppositis.</p>
               <p xml:id="TAca84-d1e2275-d1e250"> Praeterea, incarnatio divina processit ex divina caritate, ideo dicitur Ioan. III, <quote xml:id="TAca84-d1e2275-Qd1e252">sic Deus dilexit mundum ut filium suum unigenitum daret</quote>. Sed caritas facit ut aliquis se communicet amicis quantum possibile est. Possibile autem fuit filio Dei ut plures naturas hominum assumeret, ut supra dictum est, et, eadem ratione, omnes. Ergo conveniens fuit ut filius Dei assumeret naturam in omnibus suis suppositis.</p>
               <p xml:id="TAca84-d1e2275-d1e255"> Praeterea, sapiens operator perficit opus suum breviori via qua potest. Sed brevior via fuisset si omnes homines assumpti fuissent ad naturalem filiationem, quam quod per unum filium naturalem multi in adoptionem filiorum adducantur, ut dicitur Galat. IV. Ergo natura humana debuit a filio Dei assumi in omnibus suppositis.</p>
               <p xml:id="TAca84-d1e2275-d1e257"> Sed contra est quod Damascenus dicit, in III libro, quod <quote xml:id="TAca84-d1e2275-Qd1e259">filius Dei non assumpsit humanam naturam quae in specie consideratur, neque enim omnes hypostases eius assumpsit</quote>.</p>
               <p xml:id="TAca84-d1e2275-d1e263"> Respondeo dicendum quod non fuit conveniens quod humana natura in omnibus suis suppositis a verbo assumeretur. Primo quidem, quia tolleretur multitudo suppositorum humanae naturae, quae est ei connaturalis. Cum enim in natura assumpta non sit considerare aliud suppositum praeter personam assumentem, ut supra dictum est; si non esset natura humana nisi assumpta, sequeretur quod non esset nisi unum suppositum humanae naturae, quod est persona assumens. Secundo, quia hoc derogaret dignitati filii Dei incarnati, prout est <quote xml:id="TAca84-d1e2275-Qd1e265">primogenitus in multis fratribus</quote> secundum humanam naturam, sicut est <quote xml:id="TAca84-d1e2275-Qd1e267">primogenitus omnis creaturae</quote> secundum divinam. Essent enim tunc omnes homines aequalis dignitatis. Tertio, quia conveniens fuit quod, sicut unum suppositum divinum est incarnatum, ita unam solam naturam humanam assumeret, ut ex utraque parte unitas inveniatur.</p>
               <p xml:id="TAca84-d1e2275-d1e270"> Ad primum ergo dicendum quod assumi convenit secundum se humanae naturae, quia scilicet non convenit ei ratione personae, sicut naturae divinae convenit assumere ratione personae. Non autem quia convenit ei secundum se sicut pertinens ad principia essentialia eius, vel sicut naturalis eius proprietas, per quem modum conveniret omnibus eius suppositis.</p>
               <p xml:id="TAca84-d1e2275-d1e272"> Ad secundum dicendum quod dilectio Dei ad homines manifestatur non solum in ipsa assumptione humanae naturae, sed praecipue per ea quae passus est in natura humana pro aliis hominibus, secundum illud Rom. V, <quote xml:id="TAca84-d1e2275-Qd1e274">commendat autem Deus suam caritatem in nobis, quia, cum inimici essemus, Christus pro nobis mortuus est</quote>. Quod locum non haberet si in omnibus hominibus naturam humanam assumpsisset.</p>
               <p xml:id="TAca84-d1e2275-d1e277"> Ad tertium dicendum quod ad brevitatem viae quam sapiens operator observat, pertinet quod non faciat per multa quod sufficienter potest fieri per unum. Et ideo convenientissimum fuit quod per unum hominem alii omnes salvarentur.</p>
            </div>
            <div xml:id="TAca84-d1e2275-Dd1e280">
               <head xml:id="TAca84-d1e2275-Hd1e282">Articulus 6</head>
               <p xml:id="TAca84-d1e2275-d1e284"> Ad sextum sic proceditur. Videtur quod non fuerit conveniens ut filius Dei humanam naturam assumeret ex stirpe Adae. Dicit enim apostolus, ad Heb. VII, <quote xml:id="TAca84-d1e2275-Qd1e286">decebat ut esset nobis pontifex segregatus a peccatoribus</quote>. Sed magis esset a peccatoribus segregatus si non assumpsisset humanam naturam ex stirpe Adae peccatoris. Ergo videtur quod non debuit de stirpe Adae naturam humanam assumere.</p>
               <p xml:id="TAca84-d1e2275-d1e289"> Praeterea, in quolibet genere nobilius est principium eo quod est ex principio. Si igitur assumere voluit humanam naturam, magis debuit eam assumere in ipso Adam.</p>
               <p xml:id="TAca84-d1e2275-d1e291"> Praeterea, gentiles fuerunt magis peccatores quam Iudaei, ut dicit Glossa, Galat. II, super illud, <quote xml:id="TAca84-d1e2275-Qd1e293">nos natura Iudaei, non ex gentibus peccatores</quote>. Si ergo ex peccatoribus naturam humanam assumere voluit, debuit eam magis assumere ex gentilibus quam ex stirpe Abrahae, qui fuit iustus.</p>
               <p xml:id="TAca84-d1e2275-d1e296"> Sed contra est quod Luc. III generatio domini reducitur usque ad Adam.</p>
               <p xml:id="TAca84-d1e2275-d1e299"> Respondeo dicendum quod, sicut Augustinus dicit, in XIII de Trin., <quote xml:id="TAca84-d1e2275-Qd1e301">poterat Deus hominem aliunde suscipere, non de genere illius Adae qui suo peccato obligavit genus humanum. Sed melius iudicavit et de ipso quod victum fuerat genere assumere hominem Deus, per quem generis humani vinceret inimicum</quote>. Et hoc propter tria. Primo quidem, quia hoc videtur ad iustitiam pertinere, ut ille satisfaciat qui peccavit. Et ideo de natura per ipsum corrupta debuit assumi id per quod satisfactio erat implenda pro tota natura. Secundo, hoc etiam pertinet ad maiorem hominis dignitatem, dum ex illo genere victor Diaboli nascitur quod per Diabolum fuerat victum. Tertio, quia per hoc etiam Dei potentia magis ostenditur, dum de natura corrupta et infirma assumpsit id quod in tantam virtutem et dignitatem est promotum.</p>
               <p xml:id="TAca84-d1e2275-d1e304"> Ad primum ergo dicendum quod Christus debuit esse a peccatoribus segregatus quantum ad culpam, quam venerat destruere, non quantum ad naturam, quam venerat salvare; secundum quam <quote xml:id="TAca84-d1e2275-Qd1e306">debuit per omnia fratribus assimilari</quote>, ut idem apostolus dicit, Heb. II. Et in hoc etiam mirabilior est eius innocentia, quod de massa peccato subiecta natura assumpta tantam habuit puritatem.</p>
               <p xml:id="TAca84-d1e2275-d1e309"> Ad secundum dicendum quod, sicut dictum est, oportuit eum qui peccata venerat tollere, esse a peccatoribus segregatum quantum ad culpam, cui Adam subiacuit, et quem Christus a suo delicto eduxit, ut dicitur Sap. X. Oportebat autem eum qui mundare omnes venerat, non esse mundandum, sicut et in quolibet genere motus primum movens est immobile secundum illum motum, sicut primum alterans est inalterabile. Et ideo non fuit conveniens ut assumeret humanam naturam in ipso Adam.</p>
               <p xml:id="TAca84-d1e2275-d1e311"> Ad tertium dicendum quod, quia Christus debebat esse maxime a peccatoribus segregatus quantum ad culpam, quasi summam innocentiae obtinens, conveniens fuit ut a primo peccatore usque ad Christum perveniretur mediantibus quibusdam iustis, in quibus perfulgerent quaedam insignia futurae sanctitatis. Propter hoc etiam in populo ex quo Christus erat nasciturus instituit Deus quaedam sanctitatis signa, quae incoeperunt in Abraham, qui primus promissionem accepit de Christo, et circumcisionem in signum foederis consummandi, ut dicitur Gen. XVII.</p>
            </div>
         </div>
      </body>
   </text>
</TEI>
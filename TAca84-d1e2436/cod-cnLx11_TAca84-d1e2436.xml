<?xml version="1.0" encoding="UTF-8"?><?xml-model href="https://raw.githubusercontent.com/lombardpress/lombardpress-schema/1.0.0/src/out/diplomatic.rng" type="application/xml" schematypens="http://relaxng.org/ns/structure/1.0"?><?xml-model href="https://raw.githubusercontent.com/lombardpress/lombardpress-schema/1.0.0/src/out/diplomatic.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Quaestio 35</title>
            <author ref="#Aquinas">Thomas Aquinas</author>
            <respStmt>
               <name ref="#jeffreycwitt">Jeffrey C. Witt</name>
               <resp>TEI Encoder</resp>
            </respStmt>
         </titleStmt>
         <editionStmt>
            <edition n="0.0.0-dev">
               <title>Quaestio 35</title>
               <date when="2025-06-09">June 09, 2025</date>
            </edition>
         </editionStmt>
         <publicationStmt>
            <authority>SCTA</authority>
            <availability status="free">
               <p>Published under a <ref target="https://creativecommons.org/licenses/by-nc-sa/4.0/">Attribution-NonCommercial-ShareAlike 4.0 International (CC BY-NC-SA 4.0)</ref>
               </p>
            </availability>
         </publicationStmt>
         <sourceDesc>
            <listWit>
               <witness xml:id="L" n="cod-cnLx11">Rome, 1903, v. 11</witness>
            </listWit>
         </sourceDesc>
      </fileDesc>
      <encodingDesc>
         <schemaRef n="lbp-diplomatic-1.0.0" url="https://raw.githubusercontent.com/lombardpress/lombardpress-schema/1.0.0/src/out/diplomatic.rng"/>
         <editorialDecl>
            <p>Encoding of this text has followed the recommendations of the LombardPress 1.0.0
       guidelines for a diplomatic edition.</p>
         </editorialDecl>
      </encodingDesc>
      <revisionDesc status="draft">
         <listChange>
            <change when="2025-06-09" status="draft" n="0.0.0">
               <p>Created file for the first time.</p>
            </change>
         </listChange>
      </revisionDesc>
   </teiHeader>
   <text xml:lang="la">
      <front>
         <div xml:id="starts-on">
            <pb ed="#L" n="NaN"/>
         </div>
      </front>
      <body>
         <div xml:id="TAca84-d1e2436"><!-- p3-q35 -->
            <head xml:id="TAca84-d1e2436-Hd1e97">Quaestio 35</head>
            <div xml:id="TAca84-d1e2436-Dd1e99">
               <head xml:id="TAca84-d1e2436-Hd1e101">Prooemium</head>
               <p xml:id="TAca84-d1e2436-d1e103"> Consequenter, post Christi conceptionem, agendum est de eius nativitate. Et primo, quantum ad ipsam nativitatem; secundo, quantum ad nati manifestationem. Circa primum quaeruntur octo. Primo, utrum nativitas sit naturae, vel personae. Secundo, utrum Christo sit attribuenda alia nativitas praeter aeternam. Tertio, utrum secundum nativitatem temporalem beata virgo sit mater eius. Quarto, utrum debeat dici mater Dei. Quinto, utrum Christus secundum duas filiationes sit filius Dei patris et virginis matris. Sexto, de modo nativitatis. Septimo, de loco. Octavo, de tempore nativitatis.</p>
            </div>
            <div xml:id="TAca84-d1e2436-Dd1e106">
               <head xml:id="TAca84-d1e2436-Hd1e108">Articulus 1</head>
               <p xml:id="TAca84-d1e2436-d1e110"> Ad primum sic proceditur. Videtur quod nativitas naturae conveniat magis quam personae. Dicit enim Augustinus, in libro de fide ad Petrum, <quote xml:id="TAca84-d1e2436-Qd1e112">natura aeterna atque divina non posset concipi et nasci ex humana natura, nisi secundum veritatem humanae naturae</quote>. Sic igitur naturae divinae convenit concipi et nasci ratione humanae naturae. Multo magis igitur convenit humanae naturae.</p>
               <p xml:id="TAca84-d1e2436-d1e115"> Praeterea, secundum philosophum in V Metaphys., nomen naturae a nascendo sumptum est. Sed denominationes fiunt secundum similitudinis convenientiam. Ergo videtur quod nativitas magis pertineat ad naturam quam ad personam.</p>
               <p xml:id="TAca84-d1e2436-d1e117"> Praeterea, illud proprie nascitur quod per nativitatem incipit esse. Sed per nativitatem Christi non incoepit esse persona Christi, sed eius natura humana. Ergo videtur quod nativitas proprie pertineat ad naturam, non ad personam.</p>
               <p xml:id="TAca84-d1e2436-d1e119"> Sed contra est quod dicit Damascenus, in III libro, <quote xml:id="TAca84-d1e2436-Qd1e121">nativitas hypostasis est, non naturae</quote>.</p>
               <p xml:id="TAca84-d1e2436-d1e125"> Respondeo dicendum quod nativitas potest attribui alicui dupliciter, uno modo, sicut subiecto; alio modo, sicut termino. Sicut subiecto quidem attribuitur ei quod nascitur. Hoc autem proprie est hypostasis, non natura. Cum enim nasci sit quoddam generari, sicut generatur aliquid ad hoc quod sit, ita nascitur aliquid ad hoc quod sit. Esse autem proprie rei subsistentis est, nam forma quae non subsistit, dicitur esse solum quia ea aliquid est. Persona autem, vel hypostasis, significatur per modum subsistentis, natura autem significatur per modum formae in qua aliquid subsistit. Et ideo nativitas, tanquam subiecto proprie nascendi, attribuitur personae vel hypostasi, non naturae. Sed sicut termino, attribuitur nativitas naturae. Terminus enim generationis, et cuiuslibet nativitatis, est forma. Natura autem per modum formae significatur. Unde nativitas dicitur via in naturam, ut patet per philosophum, II Physic., terminatur enim naturae intentio ad formam, seu naturam speciei.</p>
               <p xml:id="TAca84-d1e2436-d1e127"> Ad primum ergo dicendum quod, propter identitatem quae in divinis est inter naturam et hypostasim, quandoque natura ponitur pro persona vel hypostasi. Et secundum hoc dicit Augustinus naturam divinam esse conceptam et natam, quia scilicet persona filii est concepta et nata secundum humanam naturam.</p>
               <p xml:id="TAca84-d1e2436-d1e129"> Ad secundum dicendum quod nullus motus seu mutatio denominatur a subiecto quod movetur, sed a termino motus, a quo speciem habet. Et propter hoc nativitas non denominatur a persona quae nascitur, sed a natura ad quam nativitas terminatur.</p>
               <p xml:id="TAca84-d1e2436-d1e131"> Ad tertium dicendum quod natura, proprie loquendo, non incipit esse sed magis persona incipit esse in aliqua natura. Quia, sicut dictum est, natura significatur ut quo aliquid est, persona vero significatur ut quae habet esse subsistens.</p>
            </div>
            <div xml:id="TAca84-d1e2436-Dd1e134">
               <head xml:id="TAca84-d1e2436-Hd1e136">Articulus 2</head>
               <p xml:id="TAca84-d1e2436-d1e138"> Ad secundum sic proceditur. Videtur quod Christo non sit attribuenda aliqua nativitas temporalis. <quote xml:id="TAca84-d1e2436-Qd1e140">Nasci enim est sicut quidam motus rei non existentis antequam nascatur, id agens beneficio nativitatis, ut sit</quote>. Sed Christus ab aeterno fuit. Ergo non potuit temporaliter nasci.</p>
               <p xml:id="TAca84-d1e2436-d1e143"> Praeterea, illud quod est in se perfectum, nativitate non indiget. Sed persona filii Dei ab aeterno fuit perfecta. Ergo non indiget temporali nativitate. Et ita videtur quod non sit temporaliter natus.</p>
               <p xml:id="TAca84-d1e2436-d1e145"> Praeterea, nativitas proprie personae convenit. Sed in Christo tantum est una persona. Ergo in Christo tantum est una nativitas.</p>
               <p xml:id="TAca84-d1e2436-d1e147"> Praeterea, quod duabus nativitatibus nascitur, bis nascitur. Sed haec videtur esse falsa, Christus est bis natus. Quia nativitas eius qua de patre est natus, interruptionem non patitur, cum sit aeterna. Quod tamen requiritur ad hoc adverbium bis, ille enim dicitur bis currere qui cum interruptione currit. Ergo videtur quod in Christo non sit ponenda duplex nativitas.</p>
               <p xml:id="TAca84-d1e2436-d1e150"> Sed contra est quod Damascenus dicit, in III libro, <quote xml:id="TAca84-d1e2436-Qd1e152">confitemur Christi duas nativitates, unam quae est ex patre, aeternam; et unam quae est in ultimis temporibus propter nos</quote>.</p>
               <p xml:id="TAca84-d1e2436-d1e155"> Respondeo dicendum quod, sicut dictum est, natura comparatur ad nativitatem sicut terminus ad motum vel mutationem. Motus autem diversificatur secundum diversitatem terminorum, ut patet per philosophum, in V Physic. In Christo autem est duplex natura, quarum unam accepit ab aeterno a patre, alteram autem accepit temporaliter a matre. Et ideo necesse est attribuere Christo duas nativitates, unam qua aeternaliter natus est a patre, aliam qua temporaliter natus est a matre.</p>
               <p xml:id="TAca84-d1e2436-d1e157"> Ad primum ergo dicendum quod haec fuit obiectio cuiusdam Feliciani haeretici, quam Augustinus, in libro contra Felicianum, sic solvit. <quote xml:id="TAca84-d1e2436-Qd1e159">Fingamus, inquit, sicut plerique volunt, esse in mundo animam generalem, quae sic ineffabili motu semina cuncta vivificet ut non sit concreta cum genitis, sed vitam praestet ipsa gignendis. Nempe cum haec in uterum, passibilem materiam ad usus suos formatura, pervenerit, unam facit secum esse personam eius rei, quam non eandem constat habere substantiam, et fit, operante anima et patiente materia, ex duabus substantiis unus homo. Sicque animam nasci fatemur ex utero, non quia, antequam nasceretur, quantum ad se attinet, ipsa penitus non fuisset. Sic ergo, immo sublimius, natus est filius Dei secundum hominem, eo pacto quo cum corpore nasci docetur et animus, non quia utriusque sit una substantia, sed quia ex utraque fit una persona. Non tamen ab hoc incoepisse initio dicimus Dei filium, ne temporalem credat aliquis divinitatem. Non ab aeterno filii Dei novimus carnem, ne non veritatem humani corporis, sed quandam eum suscepisse putemus imaginem</quote>.</p>
               <p xml:id="TAca84-d1e2436-d1e162"> Ad secundum dicendum quod haec fuit ratio Nestorii, quam solvit Cyrillus, in quadam epistola, dicens, <quote xml:id="TAca84-d1e2436-Qd1e164">non dicimus quod filius Dei indiguerit necessario propter se secunda nativitate, post eam quae ex patre est, est enim fatuum et indoctum existentem ante omnia saecula, et consempiternum patri, indigere dicere initio ut sit secundo. Quoniam autem, propter nos, et propter nostram salutem, uniens sibi secundum subsistentiam quod est humanum, processit ex muliere, ob hoc dicitur nasci carnaliter</quote>.</p>
               <p xml:id="TAca84-d1e2436-d1e167"> Ad tertium dicendum quod nativitas est personae ut subiecti, naturae autem ut termini. Possibile est autem uni subiecto plures transmutationes inesse, quas tamen necesse est secundum terminos variari. Quod tamen non dicimus quasi aeterna nativitas sit transmutatio aut motus, sed quia significatur per modum mutationis aut motus.</p>
               <p xml:id="TAca84-d1e2436-d1e169"> Ad quartum dicendum quod Christus potest dici bis natus, secundum duas nativitates. Sicut enim dicitur bis currere qui currit duobus temporibus, ita potest dici bis nasci qui semel nascitur in aeternitate, et semel in tempore, quia aeternitas et tempus multo magis differunt quam duo tempora, cum tamen utrumque designet mensuram durationis.</p>
            </div>
            <div xml:id="TAca84-d1e2436-Dd1e172">
               <head xml:id="TAca84-d1e2436-Hd1e174">Articulus 3</head>
               <p xml:id="TAca84-d1e2436-d1e176"> Ad tertium sic proceditur. Videtur quod secundum temporalem nativitatem Christi beata virgo non possit dici mater eius. Ut enim supra dictum est, beata virgo Maria nihil active in generatione Christi operata est, sed solam materiam ministravit. Sed hoc non videtur sufficere ad rationem matris, alioquin, lignum diceretur mater lecti aut scamni. Ergo videtur quod beata virgo non possit dici mater Christi.</p>
               <p xml:id="TAca84-d1e2436-d1e178"> Praeterea, Christus ex beata virgine miraculose natus est. Sed miraculosa generatio non sufficit ad rationem maternitatis vel filiationis, non enim dicimus Hevam fuisse filiam Adae. Ergo videtur quod nec Christus debeat dici filius beatae virginis.</p>
               <p xml:id="TAca84-d1e2436-d1e180"> Praeterea, ad matrem pertinere videtur decisio seminis. Sed, sicut Damascenus dicit, in III libro, <quote xml:id="TAca84-d1e2436-Qd1e182">corpus Christi non seminaliter, sed conditive a spiritu sancto formatum est</quote>. Ergo videtur quod beata virgo non debeat dici mater Christi.</p>
               <p xml:id="TAca84-d1e2436-d1e185"> Sed contra est quod dicitur Matth. I, <quote xml:id="TAca84-d1e2436-Qd1e187">Christi generatio sic erat. Cum esset desponsata mater Iesu Maria Ioseph,</quote> et cetera.</p>
               <p xml:id="TAca84-d1e2436-d1e191"> Respondeo dicendum quod beata virgo Maria est vera et naturalis mater Christi. Sicut enim supra dictum est, corpus Christi non est de caelo allatum, sicut Valentinus haereticus posuit, sed de virgine matre sumptum, et ex purissimis sanguinibus eius formatum. Et hoc solum requiritur ad rationem matris, ut ex supra dictis patet. Unde beata virgo vere est mater Christi.</p>
               <p xml:id="TAca84-d1e2436-d1e193"> Ad primum ergo dicendum quod, sicut supra dictum est, paternitas seu maternitas et filiatio non competunt in quacumque generatione sed in sola generatione viventium. Et ideo, si aliqua inanimata ex aliqua materia fiant, non propter hoc consequitur in eis relatio maternitatis et filiationis, sed solum in generatione viventium, quae proprie nativitas dicitur.</p>
               <p xml:id="TAca84-d1e2436-d1e195"> Ad secundum dicendum quod, sicut Damascenus dicit, in III libro, nativitas temporalis, qua Christus est natus propter nostram salutem, est quodammodo secundum nos, <quote xml:id="TAca84-d1e2436-Qd1e197">quoniam natus est homo ex muliere, et tempore conceptionis debito, super nos autem, quoniam non ex semine, sed ex sancto spiritu et sancta virgine, super legem conceptionis</quote>. Sic igitur ex parte matris nativitas illa fuit naturalis, sed ex parte operationis spiritus sancti fuit miraculosa. Unde beata virgo est vera et naturalis mater Christi.</p>
               <p xml:id="TAca84-d1e2436-d1e200"> Ad tertium dicendum quod, sicut supra dictum est, resolutio seminis feminae non pertinet ad necessitatem conceptus. Et ideo resolutio seminis non ex necessitate requiritur ad matrem.</p>
            </div>
            <div xml:id="TAca84-d1e2436-Dd1e204">
               <head xml:id="TAca84-d1e2436-Hd1e206">Articulus 4</head>
               <p xml:id="TAca84-d1e2436-d1e208"> Ad quartum sic proceditur. Videtur quod beata virgo non debeat dici mater Dei. Non enim est dicendum circa divina mysteria nisi quod ex sacra Scriptura habetur. Sed nunquam in sacra Scriptura legitur quod sit mater aut genitrix Dei, sed quod sit mater Christi, aut mater pueri, ut patet Matth. I. Ergo non est dicendum quod beata virgo sit mater Dei.</p>
               <p xml:id="TAca84-d1e2436-d1e210"> Praeterea, Christus dicitur Deus secundum divinam naturam. Sed divina natura non accepit initium essendi ex virgine. Ergo beata virgo non est dicenda mater Dei.</p>
               <p xml:id="TAca84-d1e2436-d1e212"> Praeterea, hoc nomen Deus communiter praedicatur de patre et filio et spiritu sancto. Si ergo beata virgo est mater Dei, videtur sequi quod beata virgo sit mater patris et filii et spiritus sancti, quod est inconveniens. Non ergo beata virgo debet dici mater Dei.</p>
               <p xml:id="TAca84-d1e2436-d1e214"> Sed contra est quod in capitulis Cyrilli, approbatis in Ephesina synodo, legitur, <quote xml:id="TAca84-d1e2436-Qd1e216">si quis non confitetur Deum esse secundum veritatem Emmanuel, et propter hoc Dei genitricem sanctam virginem, genuit enim carnaliter carnem factam ex Deo verbum, anathema sit</quote>.</p>
               <p xml:id="TAca84-d1e2436-d1e220"> Respondeo dicendum quod, sicut supra dictum est, omne nomen significans in concreto naturam aliquam, potest supponere pro qualibet hypostasi illius naturae. Cum autem unio incarnationis sit facta in hypostasi, sicut supra dictum est, manifestum est quod hoc nomen Deus potest supponere pro hypostasi habente humanam naturam et divinam. Et ideo quidquid convenit divinae naturae et humanae, potest attribui illi personae, sive secundum quod pro ea supponit nomen significans divinam naturam; sive secundum quod pro ea supponit nomen significans humanam naturam. Concipi autem et nasci personae attribuitur et hypostasi secundum naturam illam in qua concipitur et nascitur. Cum igitur in ipso principio conceptionis fuerit humana natura assumpta a divina persona, sicut praedictum est, consequens est quod vere posset dici Deum esse conceptum et natum de virgine. Ex hoc autem dicitur aliqua mulier alicuius mater, quod eum concepit et genuit. Unde consequens est quod beata virgo vere dicatur mater Dei. Solum enim sic negari posset beatam virginem esse matrem Dei, si vel humanitas prius fuisset subiecta conceptioni et nativitati quam homo ille fuisset filius Dei, sicut Photinus posuit, vel humanitas non fuisset assumpta in unitatem personae vel hypostasis verbi Dei, sicut posuit Nestorius. Utrumque autem horum est erroneum. Unde haereticum est negare beatam virginem esse matrem Dei.</p>
               <p xml:id="TAca84-d1e2436-d1e222"> Ad primum ergo dicendum quod haec fuit obiectio Nestorii. Quae quidem solvitur ex hoc quod, licet non inveniatur expresse in Scriptura dictum quod beata virgo sit mater Dei, invenitur tamen expresse in Scriptura quod Iesus Christus est verus Deus, ut patet I Ioan. ult.; et quod beata virgo est mater Iesu Christi, ut patet Matth. I. Unde sequitur ex necessitate ex verbis Scripturae quod sit mater Dei. Dicitur etiam Rom. IX, quod <quote xml:id="TAca84-d1e2436-Qd1e224">ex Iudaeis est secundum carnem Christus, qui est super omnia Deus benedictus in saecula</quote>. Non autem est ex Iudaeis nisi mediante beata virgine. Unde ille qui est super omnia Deus benedictus in saecula, est vere natus ex beata virgine sicut ex sua matre.</p>
               <p xml:id="TAca84-d1e2436-d1e227"> Ad secundum dicendum quod illa est obiectio Nestorii. Sed Cyrillus, in quadam epistola contra Nestorium, eam solvit sic dicens, <quote xml:id="TAca84-d1e2436-Qd1e229">sicut hominis anima cum proprio corpore nascitur, et tanquam unum reputatur; et si voluerit dicere quispiam quia est genitrix carnis, non tamen et animae genitrix, nimis superflue loquitur, tale aliquid gestum percipimus in generatione Christi. Natum est enim ex Dei patris substantia Dei verbum, quia vero carnem assumpsit, necesse est confiteri quia natum est secundum carnem ex muliere</quote>. Dicendum est ergo quod beata virgo dicitur mater Dei, non quia sit mater divinitatis, sed quia personae habentis divinitatem et humanitatem est mater secundum humanitatem.</p>
               <p xml:id="TAca84-d1e2436-d1e232"> Ad tertium dicendum quod hoc nomen Deus, quamvis sit commune tribus personis, tamen quandoque supponit pro sola persona patris, quandoque pro sola persona filii vel spiritus sancti, ut supra habitum est. Et ita, cum dicitur, beata virgo est mater Dei hoc nomen Deus supponit pro sola persona filii incarnata.</p>
            </div>
            <div xml:id="TAca84-d1e2436-Dd1e235">
               <head xml:id="TAca84-d1e2436-Hd1e237">Articulus 5</head>
               <p xml:id="TAca84-d1e2436-d1e239"> Ad quintum sic proceditur. Videtur quod in Christo sint duae filiationes. Nativitas enim est causa filiationis. Sed in Christo sunt duae nativitates. Ergo etiam in Christo sunt duae filiationes.</p>
               <p xml:id="TAca84-d1e2436-d1e241"> Praeterea, filiatio, qua quis dicitur filius alicuius ut matris vel patris, dependet aliqualiter ab ipso, quia esse relationis est ad aliud aliqualiter se habere; unde et, interempto uno relativorum, interimitur aliud. Sed filiatio aeterna, qua Christus est filius Dei patris, non dependet a matre, quia nullum aeternum dependet a temporali. Ergo Christus non est filius matris filiatione aeterna. Aut ergo nullo modo est filius eius, quod est contra praedicta, aut oportet quod sit filius eius quadam alia filiatione temporali. Sunt ergo in Christo duae filiationes.</p>
               <p xml:id="TAca84-d1e2436-d1e243"> Praeterea, unum relativorum ponitur in definitione alterius, ex quo patet quod unum relativorum specificatur ex alio. Sed unum et idem non potest esse in diversis speciebus. Ergo impossibile videtur quod una et eadem relatio terminetur ad extrema omnino diversa. Sed Christus dicitur filius patris aeterni, et matris temporalis, qui sunt termini omnino diversi. Ergo videtur quod non possit eadem relatione Christus dici filius patris et matris. Sunt ergo in Christo duae filiationes.</p>
               <p xml:id="TAca84-d1e2436-d1e245"> Sed contra est quod, sicut Damascenus dicit, in III libro, ea quae sunt naturae, multiplicantur in Christo, non autem ea quae sunt personae. Sed filiatio maxime pertinet ad personam, est enim proprietas personalis, ut patet ex his quae in prima parte dicta sunt. Ergo in Christo est una tantum filiatio.</p>
               <p xml:id="TAca84-d1e2436-d1e248"> Respondeo dicendum quod circa hoc sunt diversae opiniones. Quidam enim, attendentes ad causam filiationis, quae est nativitas, ponunt in Christo duas filiationes, sicut et duas nativitates. Alii vero, attendentes ad subiectum filiationis, quod est persona vel hypostasis, ponunt in Christo tantum unam filiationem, sicut et unam hypostasim vel personam. Unitas enim relationis vel eius pluralitas non attenditur secundum terminos, sed secundum causam vel subiectum. Si enim secundum terminos attenditur, oporteret quod quilibet homo in se duas filiationes haberet, unam qua refertur ad patrem, et aliam qua refertur ad matrem. Sed recte consideranti apparet eadem relatione referri unumquemque ad suum patrem et matrem, propter unitatem causae. Eadem enim nativitate homo nascitur ex patre et matre, unde eadem relatione ad utrumque refertur. Et eadem ratio est de magistro qui docet multos discipulos eadem doctrina; et de domino qui gubernat diversos subiectos eadem potestate. Si vero sint diversae causae specie differentes, ex consequenti videntur relationes specie differre. Unde nihil prohibet plures tales relationes eidem inesse. Sicut, si aliquis est aliquorum magister in grammatica et aliorum in logica, alia est ratio magisterii utriusque, et ideo diversis relationibus unus et idem homo potest esse magister vel diversorum vel eorundem secundum diversas doctrinas. Contingit autem quandoque quod aliquis habet relationem ad plures secundum diversas causas, eiusdem tamen speciei, sicut cum aliquis est pater diversorum filiorum secundum diversos generationis actus. Unde paternitas non potest specie differre, cum actus generationum sint iidem specie. Et quia plures formae eiusdem speciei non possunt simul inesse eidem subiecto, non est possibile quod sint plures paternitates in eo qui est pater plurium filiorum generatione naturali. Secus autem esset si esset pater unius generatione naturali, et alterius per adoptionem. Manifestum est autem quod non una et eadem nativitate Christus est natus ex patre ab aeterno, et ex matre ex tempore. Nec nativitas est unius speciei. Unde, quantum ad hoc, oporteret dicere in Christo esse diversas filiationes, unam temporalem et aliam aeternam. Sed quia subiectum filiationis non est natura aut pars naturae, sed solum persona vel hypostasis; in Christo autem non est hypostasis vel persona nisi aeterna, non potest in Christo esse aliqua filiatio nisi quae sit in hypostasi aeterna. Omnis autem relatio quae ex tempore de Deo dicitur, non ponit in ipso Deo aeterno aliquid secundum rem, sed secundum rationem tantum, sicut in prima parte habitum est. Et ideo filiatio qua Christus refertur ad matrem, non potest esse realis relatio, sed solum secundum rationem. Et sic quantum ad aliquid utraque opinio verum dicit. Nam si attendamus ad perfectas rationes filiationis, oportet dicere duas filiationes, secundum dualitatem nativitatum. Si autem attendamus ad subiectum filiationis, quod non potest esse nisi suppositum aeternum, non potest in Christo esse realiter nisi filiatio aeterna. Dicitur tamen relative filius ad matrem relatione quae cointelligitur relationi maternitatis ad Christum. Sicut Deus dicitur dominus relatione quae cointelligitur reali relationi qua creatura subiicitur Deo. Et quamvis relatio dominii non sit realis in Deo, tamen realiter est dominus, ex reali subiectione creaturae ad ipsum. Et similiter Christus dicitur realiter filius virginis matris ex relatione reali maternitatis ad Christum.</p>
               <p xml:id="TAca84-d1e2436-d1e250"> Ad primum ergo dicendum quod nativitas temporalis causaret in Christo temporalem filiationem realem, si esset ibi subiectum huiusmodi filiationis capax. Quod quidem esse non potest, ipsum enim suppositum aeternum non potest esse susceptivum relationis temporalis, ut dictum est. Nec etiam potest dici quod sit susceptivum filiationis temporalis ratione humanae naturae, sicut etiam et temporalis nativitatis, quia oporteret naturam humanam aliqualiter esse subiectam filiationi, sicut est aliqualiter subiecta nativitati; cum enim Aethiops dicitur albus ratione dentis, oportet quod dens Aethiopis sit albedinis subiectum. Natura autem humana nullo modo potest esse subiectum filiationis, quia haec relatio directe respicit personam.</p>
               <p xml:id="TAca84-d1e2436-d1e252"> Ad secundum dicendum quod filiatio aeterna non dependet a matre temporali, sed huic filiationi aeternae cointelligitur quidam respectus temporalis dependens a matre, secundum quem Christus dicitur filius matris.</p>
               <p xml:id="TAca84-d1e2436-d1e254"> Ad tertium dicendum quod unum et ens se consequuntur, ut dicitur in IV Metaphys. Et ideo, sicut contingit quod in uno extremorum relatio sit quoddam ens, in alio autem non sit ens, sed ratio tantum, sicut de scibili et scientia philosophus dicit, in V Metaphys., ita etiam contingit quod ex parte unius extremi est una relatio, ex parte autem alterius extremi sunt multae relationes. Sicut in hominibus ex parte parentum invenitur duplex relatio, una paternitatis et alia maternitatis, quae sunt specie differentes, propter hoc quod alia ratione pater, et alia mater est generationis principium (si vero essent plures eadem ratione principium unius actionis, puta cum multi simul trahunt navem, in omnibus esset una et eadem relatio), ex parte autem prolis est una sola filiatio secundum rem, sed duplex secundum rationem, inquantum correspondet utrique relationi parentum secundum duos respectus intellectus. Et sic etiam quantum ad aliquid in Christo est tantum una filiatio realis, quae respicit patrem aeternum, est tamen ibi alius respectus temporalis, qui respicit matrem temporalem.</p>
            </div>
            <div xml:id="TAca84-d1e2436-Dd1e257">
               <head xml:id="TAca84-d1e2436-Hd1e259">Articulus 6</head>
               <p xml:id="TAca84-d1e2436-d1e261"> Ad sextum sic proceditur. Videtur quod Christus non fuerit natus sine dolore matris. Sicut enim mors hominum subsecuta est ex peccato primorum parentum, secundum illud Gen. II, <quote xml:id="TAca84-d1e2436-Qd1e263">quacumque die comederitis, morte moriemini</quote>; ita etiam dolor partus, secundum illud Gen. III, <quote xml:id="TAca84-d1e2436-Qd1e265">in dolore paries filios</quote>. Sed Christus mortem subire voluit. Ergo videtur quod pari ratione eius partus esse debuerit cum dolore.</p>
               <p xml:id="TAca84-d1e2436-d1e268"> Praeterea, finis proportionatur principio. Sed finis vitae Christi fuit cum dolore, secundum illud Isaiae LIII, <quote xml:id="TAca84-d1e2436-Qd1e270">vere dolores nostros ipse tulit</quote>. Ergo videtur quod etiam in sua nativitate fuerit dolor partus.</p>
               <p xml:id="TAca84-d1e2436-d1e273"> Praeterea, in libro de ortu salvatoris narratur quod ad Christi nativitatem obstetrices occurrerunt, quae videntur necessariae parienti propter dolorem. Ergo videtur quod beata virgo peperit cum dolore.</p>
               <p xml:id="TAca84-d1e2436-d1e275"> Sed contra est quod Augustinus dicit, in sermone de nativitate, alloquens virginem matrem, <quote xml:id="TAca84-d1e2436-Qd1e277">nec in conceptione, inquit, inventa es sine pudore, nec in partu inventa es cum dolore</quote>.</p>
               <p xml:id="TAca84-d1e2436-d1e281"> Respondeo dicendum quod dolor parientis causatur ex apertione meatuum per quos proles egreditur. Dictum est autem supra quod Christus est egressus ex clauso utero matris, et sic nulla apertio meatuum ibi fuit. Et propter hoc in illo partu nullus fuit dolor, sicut nec aliqua corruptio, sed fuit ibi maxima iucunditas, ex hoc quod homo Deus natus est in mundum, secundum illud Isaiae XXXV, <quote xml:id="TAca84-d1e2436-Qd1e283">germinans germinabit sicut lilium, et exultabit laetabunda et laudans</quote>.</p>
               <p xml:id="TAca84-d1e2436-d1e286"> Ad primum ergo dicendum quod dolor partus consequitur in muliere commixtionem virilem. Unde Gen. III, postquam dictum est, in dolore paries, subditur, et sub viri potestate eris. Sed, sicut dicit Augustinus, in sermone de assumptione beatae virginis, ab hac sententia excipitur virgo mater Dei, quae, <quote xml:id="TAca84-d1e2436-Qd1e288">quia sine peccati colluvione et sine virilis admixtionis detrimento Christum suscepit, sine dolore genuit, sine integritatis violatione, pudore virginitatis integra permansit</quote>. Christus autem mortem suscepit spontanea voluntate, ut pro nobis satisfaceret, non quasi ex necessitate illius sententiae, quia ipse mortis debitor non erat.</p>
               <p xml:id="TAca84-d1e2436-d1e291"> Ad secundum dicendum quod, sicut Christus <quote xml:id="TAca84-d1e2436-Qd1e293">moriendo destruxit mortem nostram</quote>, ita suo dolore nos a doloribus liberavit, et ita mori voluit cum dolore. Sed dolor parientis matris non pertinebat ad Christum, qui pro peccatis nostris satisfacere veniebat. Et ideo non oportuit quod mater eius pareret cum dolore.</p>
               <p xml:id="TAca84-d1e2436-d1e296"> Ad tertium dicendum quod Luc. II dicitur quod beata virgo ipsamet puerum, quem pepererat, pannis involvit et posuit in praesepio. Et ex hoc ostenditur narratio huius libri, qui est apocryphus, esse falsa. Unde Hieronymus dicit, contra Helvidium, <quote xml:id="TAca84-d1e2436-Qd1e298">nulla ibi obstetrix, nulla muliercularum sedulitas intercessit. Et mater et obstetrix fuit. Pannis, inquit, involvit infantem, et posuit in praesepio. Quae sententia apocryphorum deliramenta convincit</quote>.</p>
            </div>
            <div xml:id="TAca84-d1e2436-Dd1e302">
               <head xml:id="TAca84-d1e2436-Hd1e304">Articulus 7</head>
               <p xml:id="TAca84-d1e2436-d1e306"> Ad septimum sic proceditur. Videtur quod Christus non debuit in Bethlehem nasci. Dicitur enim Isaiae II, <quote xml:id="TAca84-d1e2436-Qd1e308">de Sion exibit lex, et verbum domini de Ierusalem</quote>. Sed Christus est vere verbum Dei. Ergo de Ierusalem debuit prodire in mundum.</p>
               <p xml:id="TAca84-d1e2436-d1e311"> Praeterea, Matth. II dicitur scriptum esse de Christo quod Nazaraeus vocabitur, quod sumitur ex eo quod scribitur Isaiae XI, <quote xml:id="TAca84-d1e2436-Qd1e313">flos de radice eius ascendet</quote>; Nazareth enim flos interpretatur. Sed maxime aliquis denominatur a loco suae nativitatis. Ergo videtur quod in Nazareth nasci debuerit, ubi etiam fuit conceptus et nutritus.</p>
               <p xml:id="TAca84-d1e2436-d1e316"> Praeterea, ad hoc dominus natus est in mundo ut veritatis fidem annuntiaret, secundum illud Ioan. XVIII, <quote xml:id="TAca84-d1e2436-Qd1e318">in hoc natus sum, et ad hoc veni in mundum, ut testimonium perhibeam veritati</quote>. Sed hoc facilius fieri potuisset si natus fuisset in civitate Romana, quae tunc dominatum orbis habebat, unde et Paulus, Romanis scribens, dicit, Rom. I, <quote xml:id="TAca84-d1e2436-Qd1e320">fides vestra annuntiatur universo mundo</quote>. Ergo videtur quod non debuit nasci in Bethlehem.</p>
               <p xml:id="TAca84-d1e2436-d1e323"> Sed contra est quod dicitur Mich. V, <quote xml:id="TAca84-d1e2436-Qd1e325">et tu, Bethlehem Ephrata, ex te mihi egredietur qui sit dominator in Israel</quote>.</p>
               <p xml:id="TAca84-d1e2436-d1e329"> Respondeo dicendum quod Christus in Bethlehem nasci voluit duplici ratione. Primo quidem, quia <quote xml:id="TAca84-d1e2436-Qd1e331">factus est ex semine David secundum carnem</quote>, ut dicitur Rom. I, cui etiam fuerat facta repromissio specialis de Christo, secundum illud II Reg. XXIII, <quote xml:id="TAca84-d1e2436-Qd1e333">dixit vir cui constitutum de Christo Dei Iacob</quote>. Et ideo in Bethlehem, de qua natus fuit David, nasci voluit, ut ex ipso loco nativitatis promissio ei facta impleta ostenderetur. Et hoc designat Evangelista dicens, <quote xml:id="TAca84-d1e2436-Qd1e335">eo quod esset de domo et familia David</quote>. Secundo quia, ut Gregorius dicit, in homilia, <quote xml:id="TAca84-d1e2436-Qd1e337">Bethlehem domus panis interpretatur. Ipse Christus est qui ait, ego sum panis vivus, qui de caelo descendi</quote>.</p>
               <p xml:id="TAca84-d1e2436-d1e340"> Ad primum ergo dicendum quod, sicut David in Bethlehem natus est, ita etiam Ierusalem elegit ut in ea sedem regni constitueret, et templum Dei ibi aedificaret, et sic Ierusalem esset civitas simul regalis et sacerdotalis. Sacerdotium autem Christi, et eius regnum, praecipue consummatum est in eius passione. Et ideo convenienter Bethlehem elegit nativitati, Ierusalem vero passioni. Simul etiam per hoc hominum gloriam confutavit, qui gloriantur de hoc quod ex civitatibus nobilibus originem ducunt, in quibus etiam praecipue volunt honorari. Christus autem e converso in civitate ignobili nasci voluit, et in civitate nobili pati opprobrium.</p>
               <p xml:id="TAca84-d1e2436-d1e342"> Ad secundum dicendum quod Christus florere voluit secundum virtuosam conversationem, non secundum carnis originem. Et ideo in civitate Nazareth educari voluit et nutriri. In Bethlehem autem voluit quasi peregre nasci, quia, ut Gregorius dicit, <quote xml:id="TAca84-d1e2436-Qd1e344">per humanitatem quam assumpserat, quasi in alieno nascebatur, non secundum potestatem, sed secundum naturam</quote>. Et, ut etiam Beda dicit, <quote xml:id="TAca84-d1e2436-Qd1e346">per hoc quod in diversorio loco eget, nobis multas mansiones in domo patris sui praepararet</quote>.</p>
               <p xml:id="TAca84-d1e2436-d1e349"> Ad tertium dicendum quod, sicut dicitur in quodam sermone Ephesini Concilii, <quote xml:id="TAca84-d1e2436-Qd1e351">si maximam Romam elegisset civitatem, propter potentiam civium mutationem orbis terrarum putarent. Si filius fuisset imperatoris, potestati utilitatem adscriberent. Sed ut divinitas cognosceretur orbem transformasse terrarum, pauperculam elegit matrem, pauperiorem patriam. Elegit autem Deus infirma mundi ut confundat fortia</quote>, sicut dicitur I Cor. I. Et ideo, ut suam potestatem magis ostenderet, in ipsa Roma, quae caput orbis erat, statuit caput Ecclesiae suae, in signum perfectae victoriae, ut exinde fides derivaretur ad universum mundum, secundum illud Isaiae XXVI, <quote xml:id="TAca84-d1e2436-Qd1e353">civitatem sublimem humiliabit, et conculcabit eam pes pauperis</quote>, idest Christi, gressus egenorum, idest apostolorum Petri et Pauli.</p>
            </div>
            <div xml:id="TAca84-d1e2436-Dd1e357">
               <head xml:id="TAca84-d1e2436-Hd1e359">Articulus 8</head>
               <p xml:id="TAca84-d1e2436-d1e361"> Ad octavum sic proceditur. Videtur quod Christus non fuerit congruo tempore natus. Ad hoc enim Christus venerat ut suos in libertatem revocaret. Natus est autem tempore servitutis, quo scilicet totus orbis praecepto Augusti describitur, quasi tributarius factus, ut habetur Luc. II. Ergo videtur quod non congruo tempore Christus fuerit natus.</p>
               <p xml:id="TAca84-d1e2436-d1e363"> Praeterea, promissiones de Christo nascituro non gentilibus fuerant factae, secundum illud Rom. IX, <quote xml:id="TAca84-d1e2436-Qd1e365">quorum sunt promissa</quote>. Sed Christus natus est tempore quo rex alienigena dominabatur, sicut patet Matth. II, <quote xml:id="TAca84-d1e2436-Qd1e367">cum natus esset Iesus in diebus Herodis regis</quote>. Ergo videtur quod non fuerit congruo tempore natus.</p>
               <p xml:id="TAca84-d1e2436-d1e370"> Praeterea, tempus praesentiae Christi in mundo diei comparatur, propter id quod ipse est lux mundi, unde ipse dicit, Ioan. IX, <quote xml:id="TAca84-d1e2436-Qd1e372">me oportet operari opera eius qui misit me, donec dies est</quote>. Sed in aestate sunt dies longiores quam in hieme. Ergo, cum natus fuerit in profundo hiemis octo Kalendas Ianuarii, videtur quod non fuerit convenienti tempore natus.</p>
               <p xml:id="TAca84-d1e2436-d1e375"> Sed contra est quod dicitur Galat. IV, <quote xml:id="TAca84-d1e2436-Qd1e377">cum venit plenitudo temporis, misit Deus filium suum, factum ex muliere, factum sub lege</quote>.</p>
               <p xml:id="TAca84-d1e2436-d1e381"> Respondeo dicendum quod haec est differentia inter Christum et alios homines, quod alii homines nascuntur subiecti necessitati temporis, Christus autem, tanquam dominus et conditor omnium temporum, elegit sibi tempus in quo nasceretur, sicut et matrem et locum. Et quia quae a Deo sunt ordinata sunt, et convenienter disposita, consequens est quod convenientissimo tempore Christus nasceretur.</p>
               <p xml:id="TAca84-d1e2436-d1e383"> Ad primum ergo dicendum quod Christus venerat nos in statum libertatis reducere de statu servitutis. Et ideo, sicut mortalitatem nostram suscepit ut nos ad vitam reduceret, ita, ut Beda dicit, <quote xml:id="TAca84-d1e2436-Qd1e385">eo tempore dignatus est incarnari quo, mox natus, censu Caesaris adscriberetur atque, ob nostri liberationem, ipse servitio subderetur</quote>. Tempore etiam illo, quo totus orbis sub uno principe vivebat, maxime pax fuit in mundo. Et ideo decebat ut illo tempore Christus nasceretur, qui est pax nostra, faciens utraque unum, ut dicitur Ephes. II. Unde Hieronymus dicit, super Isaiam, <quote xml:id="TAca84-d1e2436-Qd1e387">veteres revolvamus historias, et inveniemus usque ad vigesimum octavum annum Caesaris Augusti in toto orbe terrarum fuisse discordiam, orto autem domino, omnia bella cessaverunt</quote>, secundum illud Isaiae II, <quote xml:id="TAca84-d1e2436-Qd1e389">non levabit gens contra gentem gladium</quote>. Congruebat etiam ut illo tempore quo unus princeps dominabatur in mundo, Christus nasceretur, qui venerat suos <quote xml:id="TAca84-d1e2436-Qd1e391">congregare in unum, ut esset unum ovile et unus pastor</quote>, ut dicitur Ioan. X.</p>
               <p xml:id="TAca84-d1e2436-d1e394"> Ad secundum dicendum quod Christus regis alienigenae tempore nasci voluit, ut impleretur prophetia Iacob dicentis, Gen. penult., <quote xml:id="TAca84-d1e2436-Qd1e396">non auferetur sceptrum de Iuda, et dux de femore eius, donec veniat qui mittendus est</quote>. Quia, ut Chrysostomus dicit, super Matth., <quote xml:id="TAca84-d1e2436-Qd1e398">quandiu Iudaica gens sub Iudaicis regibus, quamvis peccatoribus, tenebatur, prophetae mittebantur ad remedium eius. Nunc autem, quando lex Dei sub potestate regis iniqui tenebatur, nascitur Christus, quia magna et desperabilis infirmitas medicum artificiosiorem quaerebat</quote>.</p>
               <p xml:id="TAca84-d1e2436-d1e401"> Ad tertium dicendum quod, sicut dicitur in libro de quaest. novi et Vet. Test., <quote xml:id="TAca84-d1e2436-Qd1e403">tunc Christus nasci voluit, quando lux diei crementum incipit accipere</quote>, ut ostenderetur quod ipse venerat ut homines crescerent in lucem divinam, secundum illud Luc. I, <quote xml:id="TAca84-d1e2436-Qd1e405">illuminare his qui in tenebris et umbra mortis sedent</quote>. Similiter etiam asperitatem hiemis elegit ad nativitatem, ut ex tunc carnis afflictionem pateretur pro nobis.</p>
            </div>
         </div>
      </body>
   </text>
</TEI>
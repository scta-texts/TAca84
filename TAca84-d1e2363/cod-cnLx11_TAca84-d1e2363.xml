<?xml version="1.0" encoding="UTF-8"?><?xml-model href="https://raw.githubusercontent.com/lombardpress/lombardpress-schema/1.0.0/src/out/diplomatic.rng" type="application/xml" schematypens="http://relaxng.org/ns/structure/1.0"?><?xml-model href="https://raw.githubusercontent.com/lombardpress/lombardpress-schema/1.0.0/src/out/diplomatic.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Quaestio 21</title>
            <author ref="#Aquinas">Thomas Aquinas</author>
            <respStmt>
               <name ref="#jeffreycwitt">Jeffrey C. Witt</name>
               <resp>TEI Encoder</resp>
            </respStmt>
         </titleStmt>
         <editionStmt>
            <edition n="0.0.0-dev">
               <title>Quaestio 21</title>
               <date when="2025-06-09">June 09, 2025</date>
            </edition>
         </editionStmt>
         <publicationStmt>
            <authority>SCTA</authority>
            <availability status="free">
               <p>Published under a <ref target="https://creativecommons.org/licenses/by-nc-sa/4.0/">Attribution-NonCommercial-ShareAlike 4.0 International (CC BY-NC-SA 4.0)</ref>
               </p>
            </availability>
         </publicationStmt>
         <sourceDesc>
            <listWit>
               <witness xml:id="L" n="cod-cnLx11">Rome, 1903, v. 11</witness>
            </listWit>
         </sourceDesc>
      </fileDesc>
      <encodingDesc>
         <schemaRef n="lbp-diplomatic-1.0.0" url="https://raw.githubusercontent.com/lombardpress/lombardpress-schema/1.0.0/src/out/diplomatic.rng"/>
         <editorialDecl>
            <p>Encoding of this text has followed the recommendations of the LombardPress 1.0.0
       guidelines for a diplomatic edition.</p>
         </editorialDecl>
      </encodingDesc>
      <revisionDesc status="draft">
         <listChange>
            <change when="2025-06-09" status="draft" n="0.0.0">
               <p>Created file for the first time.</p>
            </change>
         </listChange>
      </revisionDesc>
   </teiHeader>
   <text xml:lang="la">
      <front>
         <div xml:id="starts-on">
            <pb ed="#L" n="NaN"/>
         </div>
      </front>
      <body>
         <div xml:id="TAca84-d1e2363"><!-- p3-q21 -->
            <head xml:id="TAca84-d1e2363-Hd1e97">Quaestio 21</head>
            <div xml:id="TAca84-d1e2363-Dd1e99">
               <head xml:id="TAca84-d1e2363-Hd1e101">Prooemium</head>
               <p xml:id="TAca84-d1e2363-d1e103"> Deinde considerandum est de oratione Christi. Et circa hoc quaeruntur quatuor. Primo, utrum Christo conveniat orare. Secundo, utrum conveniat sibi secundum suam sensualitatem. Tertio, utrum conveniat sibi orare pro seipso, an tantum pro aliis. Quarto, utrum omnis oratio eius sit exaudita.</p>
            </div>
            <div xml:id="TAca84-d1e2363-Dd1e106">
               <head xml:id="TAca84-d1e2363-Hd1e108">Articulus 1</head>
               <p xml:id="TAca84-d1e2363-d1e110"> Ad primum sic proceditur. Videtur quod Christo non competat orare. Nam, sicut dicit Damascenus, <quote xml:id="TAca84-d1e2363-Qd1e112">oratio est petitio decentium a Deo</quote>. Sed, cum Christus omnia facere posset, non videtur ei convenire quod aliquid ab aliquo peteret. Ergo videtur quod Christo non conveniat orare.</p>
               <p xml:id="TAca84-d1e2363-d1e115"> Praeterea, non oportet orando petere illud quod aliquis scit pro certo esse futurum, sicut non oramus quod sol oriatur cras. Neque etiam est conveniens quod aliquis orando petat quod scit nullo modo esse futurum. Sed Christus sciebat circa omnia quid esset futurum. Ergo non conveniebat ei aliquid orando petere.</p>
               <p xml:id="TAca84-d1e2363-d1e117"> Praeterea, Damascenus dicit, in III libro, quod <quote xml:id="TAca84-d1e2363-Qd1e119">oratio est ascensus intellectus in Deum</quote>. Sed intellectus Christi non indigebat ascensione in Deum, quia semper intellectus eius erat Deo coniunctus, non solum secundum unionem hypostasis, sed etiam secundum fruitionem beatitudinis. Ergo Christo non conveniebat orare.</p>
               <p xml:id="TAca84-d1e2363-d1e122"> Sed contra est quod dicitur Luc. VI, <quote xml:id="TAca84-d1e2363-Qd1e124">factum est in illis diebus, exiit in montem orare, et erat pernoctans in oratione Dei</quote>.</p>
               <p xml:id="TAca84-d1e2363-d1e128"> Respondeo dicendum quod, sicut dictum est in secunda parte, oratio est quaedam explicatio propriae voluntatis apud Deum, ut eam impleat. Si igitur in Christo esset una tantum voluntas, scilicet divina, nullo modo sibi competeret orare, quia voluntas divina per seipsam est effectiva eorum quae vult, secundum illud Psalmi, <quote xml:id="TAca84-d1e2363-Qd1e130">omnia quaecumque voluit dominus fecit</quote>. Sed quia in Christo est alia voluntas divina et alia humana; et voluntas humana non est per seipsam efficax ad implendum ea quae vult, nisi per virtutem divinam, inde est quod Christo, secundum quod est homo et humanam voluntatem habens, competit orare.</p>
               <p xml:id="TAca84-d1e2363-d1e133"> Ad primum ergo dicendum quod Christus poterat perficere omnia quae volebat secundum quod Deus, non autem secundum quod homo, quia, secundum quod homo, non habuit omnipotentiam, ut supra habitum est. Nihilominus tamen, idem ipse Deus existens et homo, voluit ad patrem orationem porrigere, non quasi ipse esset impotens, sed propter nostram instructionem. Primo quidem, ut ostenderet se esse a patre. Unde ipse dicit, Ioan. XI, propter populum qui circumstat dixi, scilicet verba orationis, <quote xml:id="TAca84-d1e2363-Qd1e135">ut credant quia tu me misisti</quote>. Unde Hilarius, in X de Trin., dicit, <quote xml:id="TAca84-d1e2363-Qd1e137">non prece eguit, nobis oravit, ne filius ignoraretur</quote>. Secundo, ut nobis exemplum daret. Unde Ambrosius dicit, super Luc., <quote xml:id="TAca84-d1e2363-Qd1e139">noli insidiatrices aperire aures, ut putes filium Dei quasi infirmum rogare, ut impetret quod implere non possit. Potestatis enim auctor, obedientiae magister, ad praecepta virtutis suo nos informat exemplo</quote>. Unde et Augustinus dicit, super Ioan., <quote xml:id="TAca84-d1e2363-Qd1e141">poterat dominus in forma servi, si hoc opus esset, orare silentio. Sed ita se patri voluit exhibere precatorem, ut meminisset nostrum se esse doctorem</quote>.</p>
               <p xml:id="TAca84-d1e2363-d1e144"> Ad secundum dicendum quod, inter alia quae Christus scivit futura, scivit quaedam esse fienda propter suam orationem. Et huiusmodi non inconvenienter a Deo petiit.</p>
               <p xml:id="TAca84-d1e2363-d1e146"> Ad tertium dicendum quod ascensio nihil est aliud quam motus in id quod est sursum. Motus autem, ut dicitur in III de anima, dupliciter dicitur. Uno modo, proprie, secundum quod importat exitum de potentia in actum, prout est actus imperfecti. Et sic ascendere competit ei quod est potentia sursum et non actu. Et hoc modo, ut Damascenus dicit, in III libro, <quote xml:id="TAca84-d1e2363-Qd1e148">intellectus humanus Christi non eget ascensione in Deum, cum sit semper Deo unitus et secundum esse personale, et secundum beatam contemplationem</quote>. Alio modo dicitur motus actus perfecti, idest existentis in actu, sicut intelligere et sentire dicuntur quidam motus. Et hoc modo intellectus Christi semper ascendit in Deum, quia semper contemplatur ipsum ut supra se existentem.</p>
            </div>
            <div xml:id="TAca84-d1e2363-Dd1e152">
               <head xml:id="TAca84-d1e2363-Hd1e154">Articulus 2</head>
               <p xml:id="TAca84-d1e2363-d1e156"> Ad secundum sic proceditur. Videtur quod Christo conveniat orare secundum suam sensualitatem. Dicitur enim in Psalmo, ex persona Christi, <quote xml:id="TAca84-d1e2363-Qd1e158">cor meum et caro mea exultaverunt in Deum vivum</quote>. Sed sensualitas dicitur appetitus carnis. Ergo Christi sensualitas potuit ascendere in Deum vivum exultando, et pari ratione, orando.</p>
               <p xml:id="TAca84-d1e2363-d1e161"> Praeterea, eius videtur esse orare cuius est desiderare illud quod petitur. Sed Christus petivit aliquid quod desideravit sensualitas, cum dixit, <quote xml:id="TAca84-d1e2363-Qd1e163">transeat a me calix iste</quote>, ut habetur Matth. XXVI. Ergo sensualitas Christi oravit.</p>
               <p xml:id="TAca84-d1e2363-d1e166"> Praeterea, magis est uniri Deo in persona quam ascendere in Deum per orationem. Sed sensualitas fuit assumpta a Deo in unitate personae, sicut et quaelibet pars humanae naturae. Ergo multo magis potuit ascendere in Deum orando.</p>
               <p xml:id="TAca84-d1e2363-d1e168"> Sed contra est quod Philipp. II dicitur quod filius Dei, secundum naturam quam assumpsit, est in similitudinem hominum factus. Sed alii homines non orant secundum sensualitatem. Ergo nec Christus oravit secundum sensualitatem.</p>
               <p xml:id="TAca84-d1e2363-d1e171"> Respondeo dicendum quod orare secundum sensualitatem potest dupliciter intelligi. Uno modo, sic quod oratio sit actus sensualitatis. Et hoc modo Christus secundum sensualitatem non oravit. Quia eius sensualitas eiusdem naturae et speciei fuit in Christo et in nobis. In nobis autem non potest orare, duplici ratione. Primo quidem, quia motus sensualitatis non potest sensualia transcendere, et ideo non potest in Deum ascendere, quod requiritur ad orationem. Secundo, quia oratio importat quandam ordinationem, prout aliquis desiderat aliquid quasi a Deo implendum, et hoc est solius rationis. Unde oratio est actus rationis, ut in secunda parte habitum est. Alio modo potest dici aliquis orare secundum sensualitatem, quia scilicet eius ratio orando Deo proposuit quod erat in appetitu sensualitatis ipsius. Et secundum hoc, Christus oravit secundum sensualitatem, inquantum scilicet eius oratio exprimebat sensualitatis affectum, tanquam sensualitatis advocata. Et hoc, ut nos de tribus instrueret. Primo, ut ostenderet se veram humanam naturam assumpsisse, cum omnibus naturalibus affectibus. Secundo, ut ostenderet quod homini licet, secundum naturalem affectum, aliquid velle quod Deus non vult. Tertio, ut ostendat quod proprium affectum debet homo divinae voluntati subiicere. Unde Augustinus dicit, in Enchirid., <quote xml:id="TAca84-d1e2363-Qd1e173">sic Christus, hominem gerens, ostendit privatam quandam hominis voluntatem, cum dicit, transeat a me calix iste. Haec enim erat humana voluntas, proprium aliquid, et tanquam privatum, volens. Sed quia rectum vult esse hominem, et ad Deum dirigi, subdit, veruntamen non sicut ego volo, sed sicut tu, ac si dicat, vide te in me, quia potes aliquid proprium velle, etsi Deus aliud velit</quote>.</p>
               <p xml:id="TAca84-d1e2363-d1e176"> Ad primum ergo dicendum quod caro exultat in Deum vivum, non per actum carnis ascendentem in Deum, sed per redundantiam a corde in carnem, inquantum appetitus sensitivus sequitur motum appetitus rationalis.</p>
               <p xml:id="TAca84-d1e2363-d1e178"> Ad secundum dicendum quod, licet sensualitas hoc voluerit quod ratio petebat, hoc tamen orando petere non erat sensualitatis, sed rationis, ut dictum est.</p>
               <p xml:id="TAca84-d1e2363-d1e180"> Ad tertium dicendum quod unio in persona est secundum esse personale, quod pertinet ad quamlibet partem humanae naturae. Sed ascensio orationis est per actum qui non convenit nisi rationi, ut dictum est. Unde non est similis ratio.</p>
            </div>
            <div xml:id="TAca84-d1e2363-Dd1e183">
               <head xml:id="TAca84-d1e2363-Hd1e185">Articulus 3</head>
               <p xml:id="TAca84-d1e2363-d1e187"> Ad tertium sic proceditur. Videtur quod Christo non fuerit conveniens pro se orare. Dicit enim Hilarius, in X de Trin., <quote xml:id="TAca84-d1e2363-Qd1e189">cum sibi non proficeret deprecationis sermo, ad profectum tamen fidei nostrae loquebatur</quote>. Sic ergo videtur quod Christus non sibi, sed nobis oraverit.</p>
               <p xml:id="TAca84-d1e2363-d1e192"> Praeterea, nullus orat nisi pro eo quod vult, quia, sicut dictum est oratio est quaedam explicatio voluntatis per Deum implendae. Sed Christus volebat pati ea quae patiebatur, dicit enim Augustinus, XXVI contra Faustum, <quote xml:id="TAca84-d1e2363-Qd1e194">homo plerumque, etsi nolit, contristatur; etsi nolit, dormit; etsi nolit, esurit aut sitit. Ille autem</quote>, scilicet Christus, <quote xml:id="TAca84-d1e2363-Qd1e196">omnia ista habuit quia voluit</quote>. Ergo ei non competebat pro seipso orare.</p>
               <p xml:id="TAca84-d1e2363-d1e199"> Praeterea, Cyprianus dicit, in libro de oratione dominica, <quote xml:id="TAca84-d1e2363-Qd1e201">pacis et unitatis magister noluit sigillatim et privatim precem fieri, ut quis, dum precatur, pro se tantum precetur</quote>. Sed Christus illud implevit quod docuit secundum illud Act. I, <quote xml:id="TAca84-d1e2363-Qd1e203">coepit Iesus facere et docere</quote>. Ergo Christus nunquam pro se solo oravit.</p>
               <p xml:id="TAca84-d1e2363-d1e206"> Sed contra est quod ipse dominus orando dicit, Ioan. XVII, <quote xml:id="TAca84-d1e2363-Qd1e208">clarifica filium tuum</quote>.</p>
               <p xml:id="TAca84-d1e2363-d1e212"> Respondeo dicendum quod Christus pro se oravit dupliciter. Uno modo, exprimendo affectum sensualitatis, ut supra dictum est; vel etiam voluntatis simplicis, quae consideratur ut natura; sicut cum oravit a se calicem passionis transferri. Alio modo, exprimendo affectum voluntatis deliberatae, quae consideratur ut ratio, sicut cum petiit gloriam resurrectionis. Et hoc rationabiliter. Sicut enim dictum est, Christus ad hoc uti voluit oratione ad patrem, ut nobis daret exemplum orandi; et ut ostenderet patrem suum esse auctorem a quo et aeternaliter processit secundum divinam naturam, et secundum humanam naturam ab eo habet quidquid boni habet. Sicut autem in humana natura quaedam bona habebat a patre iam percepta, ita etiam expectabat ab eo quaedam bona nondum habita, sed percipienda. Et ideo, sicut pro bonis iam perceptis in humana natura gratias agebat patri, recognoscendo eum auctorem, ut patet Matth. XXVI et Ioan. XI, ita etiam, ut patrem auctorem recognosceret, ab eo orando petebat quae sibi deerant secundum humanam naturam, puta gloriam corporis et alia huiusmodi. Et in hoc etiam nobis dedit exemplum ut de perceptis muneribus gratias agamus, et nondum habita orando postulemus.</p>
               <p xml:id="TAca84-d1e2363-d1e214"> Ad primum ergo dicendum quod Hilarius loquitur quantum ad orationem vocalem, quae non erat ei necessaria propter ipsum, sed solum propter nos. Unde signanter dicit quod <quote xml:id="TAca84-d1e2363-Qd1e216">sibi non proficiebat deprecationis sermo. Si enim desiderium pauperum exaudit dominus</quote>, ut in Psalmo dicitur, multo magis sola voluntas Christi habet vim orationis apud patrem. Unde ipse dicebat, Ioan. XI, <quote xml:id="TAca84-d1e2363-Qd1e218">ego sciebam quia semper me audis, sed propter populum qui circumstat dixi, ut credant quia tu me misisti</quote>.</p>
               <p xml:id="TAca84-d1e2363-d1e221"> Ad secundum dicendum quod Christus volebat quidem pati illa quae patiebatur, pro tempore illo, sed nihilominus volebat ut, post passionem, gloriam corporis consequeretur, quam nondum habebat. Quam quidem gloriam expectabat a patre sicut ab auctore. Et ideo convenienter ab eo ipsam petebat.</p>
               <p xml:id="TAca84-d1e2363-d1e223"> Ad tertium dicendum quod ipsa gloria quam Christus orando sibi petebat, pertinebat ad salutem aliorum, secundum illud Rom. IV, <quote xml:id="TAca84-d1e2363-Qd1e225">resurrexit propter iustificationem nostram</quote>. Et ideo illa etiam oratio quam pro se faciebat, erat quodammodo pro aliis. Sicut et quicumque homo aliquod bonum a Deo postulat ut utatur illo ad utilitatem aliorum, non sibi soli, sed etiam aliis orat.</p>
            </div>
            <div xml:id="TAca84-d1e2363-Dd1e230">
               <head xml:id="TAca84-d1e2363-Hd1e232">Articulus 4</head>
               <p xml:id="TAca84-d1e2363-d1e234"> Ad quartum sic proceditur. Videtur quod Christi oratio non fuerit semper exaudita. Petiit enim a se removeri calicem passionis, ut patet Matth. XXVI, qui tamen ab eo non fuit translatus. Ergo videtur quod non omnis eius oratio fuerit exaudita.</p>
               <p xml:id="TAca84-d1e2363-d1e236"> Praeterea, ipse oravit ut peccatum suis crucifixoribus ignosceretur, ut patet Luc. XXIII. Non tamen omnibus fuit illud peccatum dimissum, nam Iudaei fuerunt pro illo peccato puniti. Ergo videtur quod non omnis eius oratio fuerit exaudita.</p>
               <p xml:id="TAca84-d1e2363-d1e238"> Praeterea, dominus oravit pro his qui erant credituri per verbum apostolorum in ipsum, ut omnes in eo unum essent, et ut pervenirent ad hoc quod essent cum ipso. Sed non omnes ad hoc perveniunt. Ergo non omnis eius oratio est exaudita.</p>
               <p xml:id="TAca84-d1e2363-d1e240"> Praeterea, in Psalmo dicitur, in persona Christi, <quote xml:id="TAca84-d1e2363-Qd1e242">clamabo per diem, et non exaudies</quote>. Non igitur omnis eius oratio est exaudita.</p>
               <p xml:id="TAca84-d1e2363-d1e246"> Sed contra est quod apostolus dicit, Heb. V, <quote xml:id="TAca84-d1e2363-Qd1e248">cum clamore valido et lacrymis offerens, exauditus est pro sua reverentia</quote>.</p>
               <p xml:id="TAca84-d1e2363-d1e251"> Respondeo dicendum quod, sicut dictum est, oratio est quodammodo interpretativa voluntatis humanae. Tunc ergo alicuius orantis exauditur oratio, quando eius voluntas adimpletur. Voluntas autem simpliciter hominis est voluntas rationis, hoc enim absolute volumus quod secundum deliberatam rationem volumus. Illud autem quod volumus secundum motum sensualitatis, vel etiam secundum motum voluntatis simplicis, quae consideratur ut natura, non simpliciter volumus, sed secundum quid, scilicet, si aliud non obsistat quod per deliberationem rationis invenitur. Unde talis voluntas magis est dicenda velleitas quam absoluta voluntas, quia scilicet homo hoc vellet si aliud non obsisteret. Secundum autem voluntatem rationis, Christus nihil aliud voluit nisi quod scivit Deum velle. Et ideo omnis absoluta voluntas Christi, etiam humana, fuit impleta, quia fuit Deo conformis, et per consequens, omnis eius oratio fuit exaudita. Nam et secundum hoc aliorum orationes adimplentur, quod sunt eorum voluntates Deo conformes, secundum illud Rom. VIII, qui autem scrutatur corda, scit, idest, approbat, quid desideret spiritus, idest, quid faciat sanctos desiderare, quoniam secundum Deum, idest, secundum conformitatem divinae voluntatis, postulat pro sanctis.</p>
               <p xml:id="TAca84-d1e2363-d1e253"> Ad primum ergo dicendum quod illa petitio de translatione calicis diversimode a sanctis exponitur. Hilarius enim, super Matth., dicit, <quote xml:id="TAca84-d1e2363-Qd1e255">quod autem ut a se transeat rogat, non ut ipse praetereatur orat, sed ut in alterum id quod a se transit excedat. Atque ideo pro his orat qui passuri post se erant, ut sit sensus, quomodo a me bibitur calix passionis, ita ab aliis bibatur, sine spei diffidentia, sine sensu doloris, sine metu mortis</quote>. Vel, secundum Hieronymum, <quote xml:id="TAca84-d1e2363-Qd1e257">signanter dicit, calix iste, hoc est, populi Iudaeorum, qui excusationem ignorantiae habere non potest, si me occiderit, habens legem et prophetas, qui me vaticinantur</quote>. Vel, secundum Dionysium Alexandrinum, <quote xml:id="TAca84-d1e2363-Qd1e259">quod dicit, transfer calicem istum a me, non hoc est, non adveniat mihi, nisi enim advenerit, transferri non poterit. Sed, sicut quod praeterit nec intactum est nec permanens, sic salvator leviter invadentem tentationem flagitat pelli</quote>. Ambrosius autem et Origenes et Chrysostomus dicunt quod petiit quasi homo naturali voluntate mortem recusans. Sic igitur, si intelligatur quod petierit per hoc alios martyres suae passionis imitatores fieri, secundum Hilarium; vel si petiit quod timor bibendi calicis eum non perturbaret; vel quod mors eum non detineret, omnino impletum est quod petivit. Si vero intelligitur petiisse quod non biberet calicem passionis et mortis; vel quod non biberet ipsum a Iudaeis, non quidem est factum quod petiit, quia ratio, quae petitionem proposuit, non volebat ut hoc impleretur; sed, ad instructionem nostram, volebat declarare nobis suam voluntatem naturalem, et sensualitatis motum, quam, sicut homo, habebat.</p>
               <p xml:id="TAca84-d1e2363-d1e262"> Ad secundum dicendum quod dominus non oravit pro omnibus crucifixoribus, neque etiam pro omnibus qui erant credituri in eum, sed pro his solum qui erant praedestinati ut per ipsum vitam consequerentur aeternam.</p>
               <p xml:id="TAca84-d1e2363-d1e264"> Unde patet etiam responsio ad tertium.</p>
               <p xml:id="TAca84-d1e2363-d1e266"> Ad quartum dicendum quod, cum dicit, <quote xml:id="TAca84-d1e2363-Qd1e268">clamabo et non exaudies</quote>, intelligendum est quantum ad affectum sensualitatis, quae mortem refugiebat. Exauditur tamen quantum ad affectum rationis, ut dictum est.</p>
            </div>
         </div>
      </body>
   </text>
</TEI>
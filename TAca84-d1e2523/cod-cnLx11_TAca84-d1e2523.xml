<?xml version="1.0" encoding="UTF-8"?><?xml-model href="https://raw.githubusercontent.com/lombardpress/lombardpress-schema/1.0.0/src/out/diplomatic.rng" type="application/xml" schematypens="http://relaxng.org/ns/structure/1.0"?><?xml-model href="https://raw.githubusercontent.com/lombardpress/lombardpress-schema/1.0.0/src/out/diplomatic.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Quaestio 52</title>
            <author ref="#Aquinas">Thomas Aquinas</author>
            <respStmt>
               <name ref="#jeffreycwitt">Jeffrey C. Witt</name>
               <resp>TEI Encoder</resp>
            </respStmt>
         </titleStmt>
         <editionStmt>
            <edition n="0.0.0-dev">
               <title>Quaestio 52</title>
               <date when="2025-06-09">June 09, 2025</date>
            </edition>
         </editionStmt>
         <publicationStmt>
            <authority>SCTA</authority>
            <availability status="free">
               <p>Published under a <ref target="https://creativecommons.org/licenses/by-nc-sa/4.0/">Attribution-NonCommercial-ShareAlike 4.0 International (CC BY-NC-SA 4.0)</ref>
               </p>
            </availability>
         </publicationStmt>
         <sourceDesc>
            <listWit>
               <witness xml:id="L" n="cod-cnLx11">Rome, 1903, v. 11</witness>
            </listWit>
         </sourceDesc>
      </fileDesc>
      <encodingDesc>
         <schemaRef n="lbp-diplomatic-1.0.0" url="https://raw.githubusercontent.com/lombardpress/lombardpress-schema/1.0.0/src/out/diplomatic.rng"/>
         <editorialDecl>
            <p>Encoding of this text has followed the recommendations of the LombardPress 1.0.0
       guidelines for a diplomatic edition.</p>
         </editorialDecl>
      </encodingDesc>
      <revisionDesc status="draft">
         <listChange>
            <change when="2025-06-09" status="draft" n="0.0.0">
               <p>Created file for the first time.</p>
            </change>
         </listChange>
      </revisionDesc>
   </teiHeader>
   <text xml:lang="la">
      <front>
         <div xml:id="starts-on">
            <pb ed="#L" n="NaN"/>
         </div>
      </front>
      <body>
         <div xml:id="TAca84-d1e2523"><!-- p3-q52 -->
            <head xml:id="TAca84-d1e2523-Hd1e97">Quaestio 52</head>
            <div xml:id="TAca84-d1e2523-Dd1e99">
               <head xml:id="TAca84-d1e2523-Hd1e101">Prooemium</head>
               <p xml:id="TAca84-d1e2523-d1e103"> Deinde considerandum est de descensu Christi ad Inferos. Et circa hoc quaeruntur octo. Primo, utrum conveniens fuerit Christum ad Inferos descendere. Secundo, in quem Infernum descenderit. Tertio, utrum totus fuerit in Inferno. Quarto, utrum aliquam moram ibi contraxerit. Quinto, utrum sanctos patres ab Inferno liberaverit. Sexto, utrum ab Inferno liberaverit damnatos. Septimo, utrum liberaverit pueros in peccato originali defunctos. Octavo, utrum liberaverit homines de Purgatorio.</p>
            </div>
            <div xml:id="TAca84-d1e2523-Dd1e106">
               <head xml:id="TAca84-d1e2523-Hd1e108">Articulus 1</head>
               <p xml:id="TAca84-d1e2523-d1e110"> Ad primum sic proceditur. Videtur quod non fuerit conveniens Christum ad Infernum descendere. Dicit enim Augustinus, in epistola ad Evodium, <quote xml:id="TAca84-d1e2523-Qd1e112">nec ipsos quidem Inferos uspiam Scripturarum in bono appellatos</quote> potui reperire. Sed anima Christi non descendit ad aliquod malum, quia nec animae iustorum ad aliquod malum descendunt. Ergo videtur quod non fuerit conveniens Christum ad Inferos descendere.</p>
               <p xml:id="TAca84-d1e2523-d1e115"> Praeterea, descendere ad Inferos non potest Christo convenire secundum divinam naturam, quae est omnino immobilis, sed solum convenire potest ei secundum naturam assumptam. Ea vero quae Christus fecit vel passus est in natura assumpta, ordinantur ad humanam salutem. Ad quam non videtur necessarium fuisse quod Christus descenderit ad Inferos, quia per passionem suam, quam in hoc mundo sustinuit, nos liberavit a culpa et poena, ut supra dictum est. Non igitur fuit conveniens quod Christus ad Infernum descenderet.</p>
               <p xml:id="TAca84-d1e2523-d1e117"> Praeterea, per mortem Christi separata est anima a corpore eius, quod quidem positum fuerat in sepulcro, ut supra habitum est. Non videtur autem quod secundum animam solam ad Infernum descenderit, quia anima, cum sit incorporea, non videtur quod localiter possit moveri; hoc enim est corporum, ut probatur in VI Physic.; descensus autem motum corporalem importat. Non ergo fuit conveniens quod Christus ad Infernum descenderet.</p>
               <p xml:id="TAca84-d1e2523-d1e119"> Sed contra est quod dicitur in symbolo, <quote xml:id="TAca84-d1e2523-Qd1e121">descendit ad Inferos</quote>. Et apostolus dicit, Ephes. IV, <quote xml:id="TAca84-d1e2523-Qd1e123">quod autem ascendit, quid est nisi quia descendit primum ad inferiores partes terrae?</quote> Glossa, <quote xml:id="TAca84-d1e2523-Qd1e125">idest ad Inferos</quote>.</p>
               <p xml:id="TAca84-d1e2523-d1e129"> Respondeo dicendum quod conveniens fuit Christum ad Infernum descendere. Primo quidem, quia ipse venerat poenam nostram portare, ut nos a poena eriperet, secundum illud Isaiae LIII, <quote xml:id="TAca84-d1e2523-Qd1e131">vere languores nostros ipse tulit, et dolores nostros ipse portavit</quote>. Ex peccato autem homo incurrerat non solum mortem corporis, sed etiam descensum ad Inferos. Et ideo, sicut fuit conveniens eum mori ut nos liberaret a morte, ita conveniens fuit eum descendere ad Inferos ut nos a descensu ad Inferos liberaret. Unde dicitur Osee XIII, <quote xml:id="TAca84-d1e2523-Qd1e133">ero mors tua, o mors. Ero morsus tuus, Inferne</quote>. Secundo, quia conveniens erat ut, victo Diabolo per passionem, vinctos eius eriperet, qui detinebantur in Inferno, secundum illud Zach. IX, <quote xml:id="TAca84-d1e2523-Qd1e135">tu quoque in sanguine testamenti tui vinctos tuos emisisti de lacu</quote>. Et Coloss. II dicitur, <quote xml:id="TAca84-d1e2523-Qd1e137">exspolians principatus et potestates, traduxit confidenter</quote>. Tertio ut, sicut potestatem suam ostendit in terra vivendo et moriendo, ita etiam potestatem suam ostenderet in Inferno, ipsum visitando et illuminando; unde dicitur in Psalmo, <quote xml:id="TAca84-d1e2523-Qd1e139">attollite portas, principes, vestras</quote>, Glossa, <quote xml:id="TAca84-d1e2523-Qd1e142">idest, principes Inferni, auferte potestatem vestram, qua usque nunc homines in Inferno detinebatis</quote>; et sic in nomine Iesu omne genu flectatur, non solum caelestium, sed etiam Infernorum, ut dicitur Philipp. II.</p>
               <p xml:id="TAca84-d1e2523-d1e145"> Ad primum ergo dicendum quod nomen Infernorum sonat in malum poenae, non autem in malum culpae. Unde decuit Christum in Infernum descendere, non tanquam ipse esset debitor poena, sed ut eos qui erant poenae obnoxii, liberaret.</p>
               <p xml:id="TAca84-d1e2523-d1e147"> Ad secundum dicendum quod passio Christi fuit quaedam causa universalis humanae salutis, tam vivorum quam mortuorum. Causa autem universalis applicatur ad singulares effectus per aliquid speciale. Unde, sicut virtus passionis Christi applicatur viventibus per sacramenta configurantia nos passioni Christi, ita etiam applicata est mortuis per descensum Christi ad Inferos. Propter quod signanter dicitur Zach. IX, quod <quote xml:id="TAca84-d1e2523-Qd1e149">eduxit vinctos de lacu in sanguine testamenti sui</quote>, idest per virtutem passionis suae.</p>
               <p xml:id="TAca84-d1e2523-d1e152"> Ad tertium dicendum quod anima Christi non descenderit ad Inferos eo genere motus quo corpora moventur, sed eo genere motus quo Angeli moventur, sicut in prima parte habitum est.</p>
            </div>
            <div xml:id="TAca84-d1e2523-Dd1e155">
               <head xml:id="TAca84-d1e2523-Hd1e157">Articulus 2</head>
               <p xml:id="TAca84-d1e2523-d1e159"> Ad secundum sic proceditur. Videtur quod Christus descenderit etiam ad Infernum damnatorum. Dicitur enim ex ore divinae sapientiae, Eccli. XXIV, <quote xml:id="TAca84-d1e2523-Qd1e161">penetrabo omnes inferiores partes terrae</quote>. Sed inter partes inferiores terrae computatur etiam Infernus damnatorum, secundum illud Psalmi, <quote xml:id="TAca84-d1e2523-Qd1e163">introibunt in inferiora terrae</quote>. Ergo Christus, qui est Dei sapientia, etiam usque ad Infernum damnatorum descendit.</p>
               <p xml:id="TAca84-d1e2523-d1e166"> Praeterea, Act. II dicit Petrus quod <quote xml:id="TAca84-d1e2523-Qd1e168">Deus Christum suscitavit, solutis doloribus Inferni, iuxta quod impossibile erat teneri illum ab eo</quote>. Sed dolores non sunt in Inferno patrum, neque etiam in Inferno puerorum, qui non puniuntur poena sensus propter peccatum actuale, sed solum poena damni propter peccatum originale. Ergo Christus descendit in Infernum damnatorum, vel etiam in Purgatorium, ubi homines puniuntur poena sensus pro peccatis actualibus.</p>
               <p xml:id="TAca84-d1e2523-d1e171"> Praeterea, I Pet. III dicitur quod <quote xml:id="TAca84-d1e2523-Qd1e173">Christus his qui in carcere conclusi erant, spiritu veniens praedicavit, qui increduli fuerant aliquando</quote>, quod, sicut Athanasius dicit, in epistola ad Epictetum, intelligitur de descensu Christi ad Inferos. Dicit enim quod <quote xml:id="TAca84-d1e2523-Qd1e175">corpus Christi fuit in sepulcro positum, quando ipse perrexit praedicare his qui in custodia erant spiritibus, sicut dixit Petrus</quote>. Constat autem quod increduli erant in Inferno damnatorum. Ergo Christus ad Infernum damnatorum descendit.</p>
               <p xml:id="TAca84-d1e2523-d1e178"> Praeterea, Augustinus dicit, in epistola ad Evodium, <quote xml:id="TAca84-d1e2523-Qd1e180">si in illum Abrahae sinum Christum mortuum venisse sacra Scriptura dixisset non nominato Inferno eiusque doloribus, miror si quisquam eum ad Inferos descendisse asserere auderet. Sed quia evidentia testimonia et Infernum commemorant et dolores, nulla causa occurrit cur illo credatur venisse salvator, nisi ut ab eisdem doloribus salvos faceret</quote>. Sed locus dolorum est Infernus damnatorum. Ergo Christus in Infernum damnatorum descendit.</p>
               <p xml:id="TAca84-d1e2523-d1e184"> Praeterea, sicut Augustinus dicit, in quodam sermone de passione, Christus ad Infernum descendens <quote xml:id="TAca84-d1e2523-Qd1e186">omnes iustos qui originali peccato adstricti tenebantur, absolvit</quote>. Sed inter illos erat etiam Iob, qui de seipso dicit, Iob XVII, <quote xml:id="TAca84-d1e2523-Qd1e188">in profundissima Inferni descendent omnia mea</quote>. Ergo Christus etiam usque ad profundissimum Inferni descendit.</p>
               <p xml:id="TAca84-d1e2523-d1e191"> Sed contra est quod de Inferno damnatorum dicitur, Iob X, <quote xml:id="TAca84-d1e2523-Qd1e193">antequam vadam, et non revertar, ad terram tenebrosam et opertam mortis caligine,</quote> et cetera. Nulla autem est conventio lucis ad tenebras, ut dicitur II Cor. VI. Ergo Christus, qui est lux, ad illum Infernum damnatorum non descendit.</p>
               <p xml:id="TAca84-d1e2523-d1e196"> Respondeo dicendum quod dupliciter dicitur aliquid alicubi esse. Uno modo, per suum effectum. Et hoc modo Christus in quemlibet Infernum descendit, aliter tamen et aliter. Nam in Infernum damnatorum habuit hunc effectum quod, descendens ad Inferos, eos de sua incredulitate et malitia confutavit. Illis vero qui detinebantur in Purgatorio, spem gloriae consequendae dedit. Sanctis autem patribus, qui pro solo peccato originali detinebantur in Inferno, lumen aeternae gloriae infudit. Alio modo dicitur aliquid esse alicubi per suam essentiam. Et hoc modo anima Christi descendit solum ad locum Inferni in quo iusti detinebantur, ut quos ipse per gratiam interius visitabat secundum divinitatem, eos etiam secundum animam visitaret et loco. Sic autem in una parte Inferni existens, effectum suum aliqualiter ad omnes Inferni partes derivavit, sicut, in uno loco terrae passus, totum mundum sua passione liberavit.</p>
               <p xml:id="TAca84-d1e2523-d1e198"> Ad primum ergo dicendum quod Christus, qui est Dei sapientia, penetravit omnes inferiores partes terrae, non localiter, secundum animam omnes circumeundo; sed effectum suae potentiae aliqualiter ad omnes extendendo. Ita tamen quod solos iustos illuminavit, sequitur enim, <quote xml:id="TAca84-d1e2523-Qd1e200">et illuminabo omnes sperantes in domino</quote>.</p>
               <p xml:id="TAca84-d1e2523-d1e203"> Ad secundum dicendum quod duplex est dolor. Unus de passione poenae, quam patiuntur homines pro peccato actuali, secundum illud Psalmi, <quote xml:id="TAca84-d1e2523-Qd1e205">dolores Inferni circumdederunt me</quote>. Alius autem dolor est de dilatione speratae gloriae, secundum illud Proverb. XIII, <quote xml:id="TAca84-d1e2523-Qd1e207">spes quae differtur, affligit animam</quote>. Quem quidem dolorem etiam patiebantur sancti patres in Inferno. Ad quod significandum Augustinus, in sermone de passione, dicit quod <quote xml:id="TAca84-d1e2523-Qd1e209">lacrymabili obsecratione Christum orabant</quote>. Utrosque autem dolores Christus solvit ad Infernum descendens, aliter tamen et aliter. Nam dolores poenarum solvit praeservando ab eis, sicut medicus dicitur solvere morbum a quo praeservat per medicinam. Dolores autem causatos ex dilatione gloriae actualiter solvit, gloriam praebendo.</p>
               <p xml:id="TAca84-d1e2523-d1e212"> Ad tertium dicendum quod illud quod ibi dicit Petrus, a quibusdam refertur ad descensum Christi ad Inferos, sic exponentes verbum illud, his qui in carcere conclusi erant, idest in Inferno, spiritu, idest secundum animam, <quote xml:id="TAca84-d1e2523-Qd1e214">Christus veniens praedicavit, qui increduli fuerant aliquando</quote>. Unde et Damascenus dicit, in III libro, quod, <quote xml:id="TAca84-d1e2523-Qd1e216">sicut his qui in terra sunt evangelizavit, ita et his qui in Inferno</quote>, non quidem ut incredulos ad fidem converteret, sed ut eorum infidelitatem confutaret. Quia et ipsa praedicatio nihil aliud intelligi potest quam manifestatio divinitatis eius, quae manifestata est infernalibus per virtuosum descensum Christi ad Inferos. Augustinus tamen melius exponit, in epistola ad Evodium, ut referatur, non ad descensum Christi ad Inferos, sed ad operationem divinitatis eius, quam exercuit a principio mundi. Ut sit sensus quod his qui in carcere conclusi erant, viventes scilicet in corpore mortali, quod est quasi quidam carcer animae, spiritu suae divinitatis veniens praedicavit, per internas inspirationes, et etiam exteriores admonitiones per ora iustorum, his, inquam, praedicavit qui increduli fuerant aliquando, Noe scilicet praedicanti, quando expectabant Dei patientiam, per quam differebatur poena diluvii. Unde subdit, in diebus Noe, cum fabricaretur arca.</p>
               <p xml:id="TAca84-d1e2523-d1e220"> Ad quartum dicendum quod sinus Abrahae potest secundum duo considerari. Uno modo, secundum quietem quae ibi erat a poena sensibili. Et quantum ad hoc non competit ei nec nomen Inferni, nec sunt ibi aliqui dolores. Alio modo potest considerari quantum ad privationem gloriae speratae. Et secundum hoc habet rationem Inferni et doloris. Et ideo nunc dicitur sinus Abrahae illa requies beatorum, non tamen dicitur Infernus, nec dicuntur nunc in sinu Abrahae esse dolores.</p>
               <p xml:id="TAca84-d1e2523-d1e222"> Ad quintum dicendum quod, sicut Gregorius ibidem dicit, <quote xml:id="TAca84-d1e2523-Qd1e224">ipsa superiora loca Inferni profundissimum Infernum vocat. Si enim, quantum ad celsitudinem caeli, aer iste caliginosus Infernus est; quantum ad eiusdem aeris altitudinem, terra, quae inferius iacet, et Infernus intelligi, et profundum potest. Quantum vero ad eiusdem terrae altitudinem, illa loca Inferni quae superiora sunt aliis receptaculis Inferni, hoc modo Inferni profundissimi appellatione significantur</quote>.</p>
            </div>
            <div xml:id="TAca84-d1e2523-Dd1e228">
               <head xml:id="TAca84-d1e2523-Hd1e230">Articulus 3</head>
               <p xml:id="TAca84-d1e2523-d1e232"> Ad tertium sic proceditur. Videtur quod Christus non fuit totus in Inferno. Corpus enim Christi est aliqua pars eius. Sed corpus Christi non fuit in Inferno. Ergo totus Christus non fuit in Inferno.</p>
               <p xml:id="TAca84-d1e2523-d1e234"> Praeterea, nihil cuius partes ab invicem separatae sunt, potest dici totum. Sed corpus et anima, quae sunt partes humanae naturae, fuerunt ab invicem separata post mortem, ut supra dictum est. Descendit autem ad Infernum mortuus existens. Non ergo potuit esse totus in Inferno.</p>
               <p xml:id="TAca84-d1e2523-d1e236"> Praeterea, illud totum dicitur esse in loco cuius nihil est extra locum illum. Sed aliquid Christi erat extra Infernum, quia et corpus erat in sepulcro, et divinitas ubique. Ergo Christus non fuit totus in Inferno.</p>
               <p xml:id="TAca84-d1e2523-d1e238"> Sed contra est quod Augustinus dicit, in libro de symbolo, <quote xml:id="TAca84-d1e2523-Qd1e240">totus filius apud patrem, totus in caelo, totus in terra, totus in utero virginis, totus in cruce, totus in Inferno, totus in Paradiso quo latronem introduxit</quote>.</p>
               <p xml:id="TAca84-d1e2523-d1e244"> Respondeo dicendum quod, sicut patet ex his quae in prima parte dicta sunt, masculinum genus refertur ad hypostasim vel personam, neutrum autem genus pertinet ad naturam. In morte autem Christi, licet anima fuerit separata a corpore, neutrum tamen fuit separatum a persona filii Dei, ut supra dictum est. Et ideo, in illo triduo mortis Christi, dicendum est quod totus Christus fuit in sepulcro, quia tota persona fuit ibi per corpus sibi unitum; et similiter totus fuit in Inferno, quia tota persona Christi fuit ibi ratione animae sibi unitae; totus etiam Christus tunc erat ubique, ratione divinae naturae.</p>
               <p xml:id="TAca84-d1e2523-d1e246"> Ad primum ergo dicendum quod corpus quod tunc erat in sepulcro, non est pars personae increatae, sed naturae assumptae. Et ideo per hoc quod corpus Christi non fuit in Inferno, non excluditur quin totus Christus fuerit, sed ostenditur quod non fuit ibi totum quod pertinet ad humanam naturam.</p>
               <p xml:id="TAca84-d1e2523-d1e248"> Ad secundum dicendum quod ex anima et corpore unitis constituitur totalitas humanae naturae, non autem totalitas divinae personae. Et ideo, soluta unione animae et corporis per mortem, remansit totus Christus, sed non remansit humana natura in sua totalitate.</p>
               <p xml:id="TAca84-d1e2523-d1e250"> Ad tertium dicendum quod persona Christi est tota in quolibet loco, sed non totaliter, quia nullo loco circumscribitur. Sed nec omnia loca simul accepta eius immensitatem comprehendere possunt. Quinimmo ipse sua immensitate omnia comprehendit. Hoc autem locum habet in his quae corporaliter et circumscriptive sunt in loco, quod, si totum sit alicubi, nihil eius sit extra. Sed hoc in Deo locum non habet. Unde Augustinus dicit, in sermone de symbolo, <quote xml:id="TAca84-d1e2523-Qd1e252">non per diversa tempora vel loca dicimus ubique Christum esse totum, ut modo ibi totus sit, et alio tempore alibi totus, sed ut semper ubique sit totus</quote>.</p>
            </div>
            <div xml:id="TAca84-d1e2523-Dd1e257">
               <head xml:id="TAca84-d1e2523-Hd1e259">Articulus 4</head>
               <p xml:id="TAca84-d1e2523-d1e261"> Ad quartum sic proceditur. Videtur quod Christus nullam moram contraxit in Inferno. Christus enim ad hoc in Infernum descendit ut ex eo homines liberaret. Sed hoc statim ab eo factum est in ipso suo descensu, <quote xml:id="TAca84-d1e2523-Qd1e263">facile enim est in conspectu Dei subito honestare pauperem</quote>, ut dicitur Eccli. XI. Ergo videtur quod nullam moram in Inferno contraxit.</p>
               <p xml:id="TAca84-d1e2523-d1e266"> Praeterea, Augustinus dicit, in sermone de passione, quod <quote xml:id="TAca84-d1e2523-Qd1e268">sine aliqua mora, ad imperium domini ac salvatoris, omnes ferrei confracti sunt vectes</quote>. Unde ex persona Angelorum concomitantium Christum dicitur, <quote xml:id="TAca84-d1e2523-Qd1e270">tollite portas, principes, vestras</quote>. Ad hoc autem Christus illuc descendit ut vectes Inferni confringeret. Ergo Christus in Inferno nullam moram contraxit.</p>
               <p xml:id="TAca84-d1e2523-d1e273"> Praeterea, Luc. XXIII dicitur quod dominus, in cruce pendens, dixit latroni, <quote xml:id="TAca84-d1e2523-Qd1e275">hodie mecum eris in Paradiso</quote>, ex quo patet quod eadem die Christus fuit in Paradiso. Non autem secundum corpus, quod positum fuit in sepulcro. Ergo secundum animam, quae ad Infernum descenderat. Et ita videtur quod non contraxit moram in Inferno.</p>
               <p xml:id="TAca84-d1e2523-d1e278"> Sed contra est quod Petrus dicit, Act. II, <quote xml:id="TAca84-d1e2523-Qd1e280">quem Deus suscitavit, solutis doloribus Inferni, iuxta quod impossibile erat teneri illum ab eo</quote>. Ergo videtur quod usque ad horam resurrectionis mansit in Inferno.</p>
               <p xml:id="TAca84-d1e2523-d1e284"> Respondeo dicendum quod sicut Christus, ut nostras poenas in se susciperet, voluit corpus suum in sepulcro poni, ita etiam voluit animam suam ad Infernum descendere. Corpus autem eius mansit in sepulcro per diem integrum et duas noctes ad comprobandum veritatem mortis suae. Unde etiam tantundem credendum est animam eius fuisse in Inferno, ut simul anima eius educeretur de Inferno, et corpus de sepulcro.</p>
               <p xml:id="TAca84-d1e2523-d1e286"> Ad primum ergo dicendum quod Christus, ad Infernum descendens, sanctos ibi existentes liberavit, non quidem statim educendo eos de loco Inferni, sed in ipso Inferno eos luce gloriae illustrando. Et tamen conveniens fuit ut tandiu anima eius remaneret in Inferno quandiu corpus manebat in sepulcro.</p>
               <p xml:id="TAca84-d1e2523-d1e288"> Ad secundum dicendum quod vectes Inferni dicuntur impedimenta quibus sancti patres de Inferno exire prohibebantur, reatu culpae primi parentis. Quos Christus statim descendens ad Inferos, virtute suae passionis et mortis confregit. Et tamen voluit in Inferno aliquandiu remanere, propter rationem praedictam.</p>
               <p xml:id="TAca84-d1e2523-d1e290"> Ad tertium dicendum quod illud verbum domini est intelligendum, non de Paradiso terrestri corporeo, sed de Paradiso spirituali, in quo esse dicuntur quicumque divina gloria perfruuntur. Unde latro loco quidem cum Christo ad Infernum descendit, ut cum Christo esset, quia dictum est ei, mecum eris in Paradiso, sed praemio in Paradiso fuit, quia ibi divinitate Christi fruebatur, sicut et alii sancti.</p>
            </div>
            <div xml:id="TAca84-d1e2523-Dd1e293">
               <head xml:id="TAca84-d1e2523-Hd1e295">Articulus 5</head>
               <p xml:id="TAca84-d1e2523-d1e297"> Ad quintum sic proceditur. Videtur quod Christus, descendens ad Inferos, sanctos patres inde non liberaverit. Dicit enim Augustinus, in epistola ad Evodium, <quote xml:id="TAca84-d1e2523-Qd1e299">illis iustis qui in sinu erant Abrahae cum Christus in Inferna descenderet, nondum quid contulisset inveni, a quibus eum, secundum beatificam praesentiam suae divinitatis, nunquam video recessisse</quote>. Multum autem eis contulisset si eos ab Inferis liberasset. Non ergo videtur quod Christus sanctos patres ab Inferis liberaverit.</p>
               <p xml:id="TAca84-d1e2523-d1e302"> Praeterea, nullus in Inferno detinetur nisi propter peccatum. Sed sancti patres, dum adhuc viverent, per fidem Christi iustificati fuerant a peccato. Ergo non indigebant liberari ab Inferno, ad Inferos Christo descendente.</p>
               <p xml:id="TAca84-d1e2523-d1e304"> Praeterea, remota causa, removetur effectus. Sed causa descendendi ad Inferos est peccatum, quod fuit remotum per passionem Christi, ut supra dictum est. Non ergo per descensum Christi ad Inferos sancti patres sunt de Inferno educti.</p>
               <p xml:id="TAca84-d1e2523-d1e306"> Sed contra est quod Augustinus dicit, in sermone de passione, quod Christus, quando ad Inferna descendit, <quote xml:id="TAca84-d1e2523-Qd1e308">portam Inferni et vectes ferreos confregit, et omnes iustos, qui originali peccato adstricti tenebantur, absolvit</quote>.</p>
               <p xml:id="TAca84-d1e2523-d1e312"> Respondeo dicendum quod, sicut supra dictum est, Christus, descendens ad Inferos, operatus est in virtute suae passionis. Per passionem autem Christi liberatum est genus humanum, non solum a peccato, sed etiam a reatu poenae, ut supra dictum est. Dupliciter autem homines reatu poenae erant adstricti. Uno modo, pro peccato actuali, quod quilibet in sua persona commiserat. Alio modo, pro peccato totius humanae naturae, quod a primo parente in omnes originaliter devenit, ut dicitur Rom. V. Cuius quidem peccati poena est mors corporalis et exclusio a vita gloriae, ut patet ex his quae dicuntur Gen. II et III, nam Deus hominem de Paradiso post peccatum eiecit, cui ante peccatum mortem fuerat comminatus si peccaret. Et ideo Christus, descendens ad Inferos, virtute suae passionis ab hoc reatu sanctos absolvit, quo erant a vita gloriae exclusi, ut non possent Deum per essentiam videre, in quo consistit perfecta hominis beatitudo, ut in secunda parte dictum est. Per hoc autem sancti patres detinebantur in Inferno, quod eis ad vitam gloriae, propter peccatum primi parentis, aditus non patebat. Et sic Christus, descendens ad Inferos, sanctos patres ab Inferis liberavit. Et hoc est quod dicitur Zach. IX, <quote xml:id="TAca84-d1e2523-Qd1e314">tu vero in sanguine testamenti tui eduxisti vinctos de lacu in quo non erat aqua</quote>. Et Coloss. II dicitur quod, <quote xml:id="TAca84-d1e2523-Qd1e316">exspolians principatus et potestates, scilicet infernales, auferendo Isaac et Iacob et ceteros iustos, traduxit eos, idest, longe ab hoc regno tenebrarum ad caelum duxit</quote>, ut Glossa ibidem dicit.</p>
               <p xml:id="TAca84-d1e2523-d1e319"> Ad primum ergo dicendum quod Augustinus ibi loquitur contra quosdam qui aestimabant antiquos iustos, ante adventum Christi, in Inferno doloribus poenarum fuisse subiectos. Unde, parum ante verba inducta, praemittit dicens, <quote xml:id="TAca84-d1e2523-Qd1e321">addunt quidam hoc beneficium antiquis etiam sanctis fuisse concessum, ut, dominus cum in Infernum venisset, ab illis doloribus solverentur. Sed quonam modo intelligatur Abraham, in cuius sinum pius etiam pauper ille susceptus est, in illis fuisse doloribus, ego quidem non video</quote>. Et ideo, cum postea subdit se nondum invenisse <quote xml:id="TAca84-d1e2523-Qd1e323">quid descensus Christi ad Inferos antiquis iustis contulerit</quote>, intelligendum est quantum ad absolutionem a doloribus poenarum. Contulit tamen eis quantum ad adeptionem gloriae, et per consequens solvit eorum dolorem quem patiebantur ex dilatione gloriae. Ex cuius tamen spe magnum gaudium habebant, secundum illud Ioan. VIII, <quote xml:id="TAca84-d1e2523-Qd1e325">Abraham, pater vester, exultavit ut videret diem meum</quote>. Et ideo subdit, <quote xml:id="TAca84-d1e2523-Qd1e327">a quibus eum, secundum beatificam praesentiam suae divinitatis, nunquam video recessisse</quote>, inquantum scilicet, etiam ante adventum Christi, erant beati in spe, licet nondum essent perfecte beati in re.</p>
               <p xml:id="TAca84-d1e2523-d1e330"> Ad secundum dicendum quod sancti patres, dum adhuc viverent, liberati fuerunt per fidem Christi ab omni peccato tam originali quam actuali, et reatu poenae actualium peccatorum, non tamen a reatu poenae originalis peccati, per quem excludebantur a gloria, nondum soluto pretio redemptionis humanae. Sicut etiam nunc fideles Christi liberantur per Baptismum a reatu actualium peccatorum, et a reatu originalis quantum ad exclusionem a gloria, remanent tamen adhuc obligati reatu originalis peccati quantum ad necessitatem corporaliter moriendi; quia renovantur secundum spiritum, sed nondum secundum carnem, secundum illud Rom. VIII, <quote xml:id="TAca84-d1e2523-Qd1e332">corpus quidem mortuum est propter peccatum, spiritus vero vivit propter iustificationem</quote>.</p>
               <p xml:id="TAca84-d1e2523-d1e335"> Ad tertium dicendum quod statim, Christo mortem patiente, anima eius ad Infernum descendit, et suae passionis fructum exhibuit sanctis in Inferno detentis, quamvis ex loco illo non exierint, Christo apud Inferos commorante, quia ipsa Christi praesentia pertinebat ad cumulum gloriae.</p>
            </div>
            <div xml:id="TAca84-d1e2523-Dd1e338">
               <head xml:id="TAca84-d1e2523-Hd1e340">Articulus 6</head>
               <p xml:id="TAca84-d1e2523-d1e342"> Ad sextum sic proceditur. Videtur quod Christus aliquos damnatos ab Inferno liberavit. Dicitur enim Isaiae XXIV, <quote xml:id="TAca84-d1e2523-Qd1e344">congregabuntur congregatione unius fascis in lacum, et claudentur in carcerem, et post multos dies visitabuntur</quote>. Loquitur autem ibi de damnatis, qui militiam caeli adoraverant. Ergo videtur quod etiam damnati, Christo descendente ad Inferos, sunt visitati. Quod ad eorum liberationem videtur pertinere.</p>
               <p xml:id="TAca84-d1e2523-d1e347"> Praeterea, super illud Zach. IX, <quote xml:id="TAca84-d1e2523-Qd1e349">tu autem in sanguine testamenti tui eduxisti vinctos de lacu in quo non erat aqua</quote>, dicit Glossa, <quote xml:id="TAca84-d1e2523-Qd1e351">tu eos liberasti qui tenebantur vincti carceribus, ubi nulla misericordia eos refrigerabat, quam dives ille petebat</quote>. Sed soli damnati includuntur carceribus absque misericordia. Ergo Christus liberavit aliquos de Inferno damnatorum.</p>
               <p xml:id="TAca84-d1e2523-d1e354"> Praeterea, potentia Christi non fuit minor in Inferno quam in hoc mundo, utrobique enim operatus est per potentiam suae divinitatis. Sed in hoc mundo de quolibet statu aliquos liberavit. Ergo etiam in Inferno liberavit aliquos etiam de statu damnatorum.</p>
               <p xml:id="TAca84-d1e2523-d1e356"> Sed contra est quod dicitur Osee XIII, <quote xml:id="TAca84-d1e2523-Qd1e358">ero mors tua, o mors. Morsus tuus, Inferne</quote>. Glossa, <quote xml:id="TAca84-d1e2523-Qd1e360">electos educendo, reprobos vero ibidem relinquendo</quote>. Sed soli reprobi sunt in Inferno damnatorum. Ergo per descensum Christi ad Inferos non sunt aliqui de Inferno damnatorum liberati.</p>
               <p xml:id="TAca84-d1e2523-d1e364"> Respondeo dicendum quod, sicut supra dictum est, Christus, descendens ad Inferos, operatus est in virtute suae passionis. Et ideo eius descensus ad Inferos illis solis liberationis contulit fructum qui fuerunt passioni Christi coniuncti per fidem caritate formatam, per quam peccata tolluntur. Illi autem qui erant in Inferno damnatorum, aut penitus fidem passionis Christi non habuerant, sicut infideles, aut, si fidem habuerant, nullam conformitatem habebant ad caritatem Christi patientis. Unde nec a peccatis suis erant mundati. Et propter hoc descensus Christi ad Inferos non contulit eis liberationem a reatu poenae infernalis.</p>
               <p xml:id="TAca84-d1e2523-d1e366"> Ad primum ergo dicendum quod, Christo descendente ad Inferos, omnes qui erant in quacumque parte Inferni, sunt aliqualiter visitati, sed quidam ad suam consolationem et liberationem; quidam autem ad suam confutationem et confusionem, scilicet damnati. Unde ibidem subditur, <quote xml:id="TAca84-d1e2523-Qd1e368">et erubescet luna, et confundetur sol,</quote> et cetera. Potest etiam hoc referri ad visitationem qua visitabuntur in die iudicii, non ut liberentur, sed ut condemnentur amplius, secundum illud Sophon. I, <quote xml:id="TAca84-d1e2523-Qd1e370">visitabo super viros defixos in faecibus suis</quote>.</p>
               <p xml:id="TAca84-d1e2523-d1e373"> Ad secundum dicendum quod, cum dicitur in Glossa, <quote xml:id="TAca84-d1e2523-Qd1e375">ubi nulla misericordia eos refrigerabat</quote>, intelligendum est quantum ad refrigerium perfectae liberationis. Quia sancti patres ab illis Inferni carceribus ante Christi adventum non poterant liberari.</p>
               <p xml:id="TAca84-d1e2523-d1e378"> Ad tertium dicendum quod non fuit propter Christi impotentiam quod non sunt aliqui liberati de quolibet statu infernalium, sicut de quolibet statu mundanorum, sed propter diversam utrorumque conditionem. Nam homines quandiu hic vivunt, possunt ad fidem et caritatem converti, quia in hac vita non sunt homines confirmati in bono vel in malo, sicut post exitum ab hac vita.</p>
            </div>
            <div xml:id="TAca84-d1e2523-Dd1e381">
               <head xml:id="TAca84-d1e2523-Hd1e383">Articulus 7</head>
               <p xml:id="TAca84-d1e2523-d1e385"> Ad septimum sic proceditur. Videtur quod pueri qui cum originali peccato decesserant, fuerint per descensum Christi liberati. Non enim tenebantur in Inferno nisi pro peccato originali, sicut et sancti patres. Sed sancti patres sunt ab Inferno liberati per Christum, ut supra dictum est. Ergo et pueri similiter per Christum sunt ab Inferno liberati.</p>
               <p xml:id="TAca84-d1e2523-d1e387"> Praeterea, apostolus dicit, Rom. V, <quote xml:id="TAca84-d1e2523-Qd1e389">si unius delicto multi mortui sunt, multo magis gratia Dei et donum, in gratia unius hominis Iesu Christi, in plures abundavit</quote>. Sed propter peccatum primi parentis pueri cum solo peccato originali decedentes in Inferno detinentur. Ergo multo magis per gratiam Christi sunt ab Inferno liberati.</p>
               <p xml:id="TAca84-d1e2523-d1e392"> Praeterea, sicut Baptismus operatur in virtute passionis Christi, ita et descensus Christi ad Inferos, ut ex dictis patet. Sed pueri per Baptismum liberantur a peccato originali et ab Inferno. Ergo similiter liberati sunt per descensum Christi ad Inferos.</p>
               <p xml:id="TAca84-d1e2523-d1e394"> Sed contra est quod apostolus dicit, Rom. III, quod <quote xml:id="TAca84-d1e2523-Qd1e396">Deus proposuit Christum propitiatorem per fidem in sanguine eius</quote>. Sed pueri qui cum solo peccato originali decesserant, nullo modo fuerant participes fidei. Ergo non perceperunt fructum propitiationis Christi, ut per ipsum ab Inferno liberarentur.</p>
               <p xml:id="TAca84-d1e2523-d1e400"> Respondeo dicendum quod, sicut supra dictum est, descensus Christi ad Inferos in illis solis effectum habuit qui per fidem et caritatem passioni Christi coniungebantur, in cuius virtute descensus Christi ad Inferos liberatorius erat. Pueri autem qui cum originali decesserant, nullo modo fuerant coniuncti passioni Christi per fidem et dilectionem, neque enim fidem propriam habere potuerant, quia non habuerant usum liberi arbitrii; neque per fidem parentum aut per aliquod fidei sacramentum fuerant a peccato originali mundati. Et ideo descensus Christi ad Inferos huiusmodi pueros non liberavit ab Inferno. Et praeterea per hoc sancti patres ab Inferno sunt liberati quia sunt ad gloriam divinae visionis admissi, ad quam nullus potest pervenire nisi per gratiam, secundum illud Rom. VI, <quote xml:id="TAca84-d1e2523-Qd1e402">gratia Dei vita aeterna</quote>. Cum igitur pueri cum originali decedentes gratiam non habuerint, non fuerunt ab Inferno liberati.</p>
               <p xml:id="TAca84-d1e2523-d1e405"> Ad primum ergo dicendum quod sancti patres, etsi adhuc tenerentur adstricti reatu originalis peccati inquantum respicit humanam naturam, tamen liberati erant per fidem Christi ab omni macula peccati, et ideo capaces erant illius liberationis quam Christus attulit descendens ad Inferos. Sed hoc de pueris dici non potest, ut ex supra dictis patet.</p>
               <p xml:id="TAca84-d1e2523-d1e407"> Ad secundum dicendum quod, cum apostolus dicit, <quote xml:id="TAca84-d1e2523-Qd1e409">gratia Dei in plures abundavit</quote>, ly plures non est accipiendum comparative, quasi plures numero sint salvati per gratiam Christi quam damnati per peccatum Adae, sed absolute, ac si diceret quod gratia unius Christi abundavit in multos, sicut et peccatum unius Adae pervenit ad multos. Sed sicut peccatum Adae ad eos tantum pervenit qui per seminalem rationem carnaliter ab eo descenderunt, ita gratia Christi ad illos tantum pervenit qui spirituali regeneratione eius membra sunt facti. Quod non competit pueris decedentibus cum originali peccato.</p>
               <p xml:id="TAca84-d1e2523-d1e412"> Ad tertium dicendum quod Baptismus adhibetur hominibus in hac vita, in qua homo potest transmutari de culpa in gratiam. Sed descensus Christi ad Inferos exhibitus fuit animabus post hanc vitam, ubi non sunt capaces transmutationis praedictae. Et ideo per Baptismum pueri liberantur a peccato originali et ab Inferno, non autem per descensum Christi ad Inferos.</p>
            </div>
            <div xml:id="TAca84-d1e2523-Dd1e415">
               <head xml:id="TAca84-d1e2523-Hd1e417">Articulus 8</head>
               <p xml:id="TAca84-d1e2523-d1e419"> Ad octavum sic proceditur. Videtur quod Christus suo descensu ad Inferos liberaverit animas a Purgatorio. Dicit enim Augustinus, in epistola ad Evodium, <quote xml:id="TAca84-d1e2523-Qd1e421">quia evidentia testimonia et Infernum commemorant et dolores, nulla causa occurrit cur illo credatur venisse salvator, nisi ut ab eisdem doloribus salvos faceret. Sed utrum omnes quos in eis invenit, an quosdam, quos illo beneficio dignos iudicavit, adhuc requiro. Tamen venisse Christum apud Inferos, et in eorum doloribus constitutis hoc beneficium praestitisse, non dubito</quote>. Non autem praestitit beneficium liberationis damnatis, sicut supra dictum est. Praeter eos autem nulli sunt in doloribus poenalibus constituti nisi illi qui sunt in Purgatorio. Ergo Christus animas de Purgatorio liberavit.</p>
               <p xml:id="TAca84-d1e2523-d1e424"> Praeterea, ipsa animae Christi praesentia non minorem effectum habuit quam sacramenta ipsius. Sed per sacramenta Christi liberantur animae a Purgatorio, et praecipue per Eucharistiae sacramentum, ut infra dicetur. Ergo multo magis per praesentiam Christi ad Inferos descendentis sunt animae a Purgatorio liberatae.</p>
               <p xml:id="TAca84-d1e2523-d1e426"> Praeterea, Christus quoscumque curavit in hac vita, totaliter curavit, ut Augustinus dicit, in libro de poenitentia. Et Ioan. VII dominus dicit, <quote xml:id="TAca84-d1e2523-Qd1e428">totum hominem salvum feci in sabbato</quote>. Sed Christus eos qui in Purgatorio erant, liberavit a reatu poenae damni, quo excludebantur a gloria. Ergo etiam liberavit eos a reatu poenae Purgatorii.</p>
               <p xml:id="TAca84-d1e2523-d1e431"> Sed contra est quod Gregorius dicit, XIII Moral., <quote xml:id="TAca84-d1e2523-Qd1e433">dum conditor ac redemptor noster, claustra Inferni penetrans, electorum exinde animas eduxit, nos illo ire non patitur, unde iam alios descendendo liberavit</quote>. Patitur autem nos ire ad Purgatorium. Ergo, descendens ad Inferos, animas a Purgatorio non liberavit.</p>
               <p xml:id="TAca84-d1e2523-d1e437"> Respondeo dicendum quod, sicut saepe dictum est, descensus Christi ad Inferos liberatorius fuit in virtute passionis ipsius. Passio autem eius non habuit temporalem virtutem et transitoriam sed sempiternam, secundum illud Heb. X, <quote xml:id="TAca84-d1e2523-Qd1e439">una oblatione consummavit sanctificatos in sempiternum</quote>. Et sic patet quod non habuit tunc maiorem efficaciam passio Christi quam habeat nunc. Et ideo illi qui fuerunt tales quales nunc sunt qui in Purgatorio detinentur, non fuerunt a Purgatorio liberati per descensum Christi ad Inferos. Si qui autem inventi sunt ibi tales quales etiam nunc virtute passionis Christi a Purgatorio liberantur, tales nihil prohibet per descensum Christi ad Inferos a Purgatorio esse liberatos.</p>
               <p xml:id="TAca84-d1e2523-d1e442"> Ad primum ergo dicendum quod ex illa auctoritate Augustini non potest concludi quod omnes illi qui in Purgatorio erant, fuerint a Purgatorio liberati, sed quod aliquibus eorum fuerit hoc beneficium collatum, illis scilicet qui iam sufficienter purgati erant; vel etiam qui, dum adhuc viverent, meruerunt per fidem et dilectionem, et devotionem ad mortem Christi, ut, eo descendente, liberarentur a temporali Purgatorii poena.</p>
               <p xml:id="TAca84-d1e2523-d1e444"> Ad secundum dicendum quod virtus Christi operatur in sacramentis per modum sanationis et expiationis cuiusdam. Unde sacramentum Eucharistiae liberat homines a Purgatorio inquantum est quoddam sacrificium satisfactorium pro peccato. Descensus autem Christi ad Inferos non fuit satisfactorius. Operabatur tamen in virtute passionis, quae fuit satisfactoria, ut supra habitum est, sed erat satisfactoria in generali, cuius virtutem oportebat applicari ad unumquemque per aliquid specialiter ad ipsum pertinens. Et ideo non oportet quod per descensum Christi ad Inferos omnes fuerint a Purgatorio liberati.</p>
               <p xml:id="TAca84-d1e2523-d1e446"> Ad tertium dicendum quod illi defectus a quibus Christus simul in hoc mundo homines liberabat, erant personales, proprie ad unumquemque pertinentes. Sed exclusio a gloria Dei erat quidam defectus generalis pertinens ad totam humanam naturam. Et ideo nihil prohibet eos qui erant in Purgatorio, per Christum esse liberatos ab exclusione a gloria, non autem a reatu poenae Purgatorii, qui pertinet ad proprium defectum. Sicut e converso sancti patres, ante Christi adventum, liberati sunt a propriis defectibus, non autem a defectu communi, sicut supra dictum est.</p>
            </div>
         </div>
      </body>
   </text>
</TEI>
<?xml version="1.0" encoding="UTF-8"?><?xml-model href="https://raw.githubusercontent.com/lombardpress/lombardpress-schema/1.0.0/src/out/diplomatic.rng" type="application/xml" schematypens="http://relaxng.org/ns/structure/1.0"?><?xml-model href="https://raw.githubusercontent.com/lombardpress/lombardpress-schema/1.0.0/src/out/diplomatic.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Quaestio 40</title>
            <author ref="#Aquinas">Thomas Aquinas</author>
            <respStmt>
               <name ref="#jeffreycwitt">Jeffrey C. Witt</name>
               <resp>TEI Encoder</resp>
            </respStmt>
         </titleStmt>
         <editionStmt>
            <edition n="0.0.0-dev">
               <title>Quaestio 40</title>
               <date when="2025-06-09">June 09, 2025</date>
            </edition>
         </editionStmt>
         <publicationStmt>
            <authority>SCTA</authority>
            <availability status="free">
               <p>Published under a <ref target="https://creativecommons.org/licenses/by-nc-sa/4.0/">Attribution-NonCommercial-ShareAlike 4.0 International (CC BY-NC-SA 4.0)</ref>
               </p>
            </availability>
         </publicationStmt>
         <sourceDesc>
            <listWit>
               <witness xml:id="L" n="cod-cnLx11">Rome, 1903, v. 11</witness>
            </listWit>
         </sourceDesc>
      </fileDesc>
      <encodingDesc>
         <schemaRef n="lbp-diplomatic-1.0.0" url="https://raw.githubusercontent.com/lombardpress/lombardpress-schema/1.0.0/src/out/diplomatic.rng"/>
         <editorialDecl>
            <p>Encoding of this text has followed the recommendations of the LombardPress 1.0.0
       guidelines for a diplomatic edition.</p>
         </editorialDecl>
      </encodingDesc>
      <revisionDesc status="draft">
         <listChange>
            <change when="2025-06-09" status="draft" n="0.0.0">
               <p>Created file for the first time.</p>
            </change>
         </listChange>
      </revisionDesc>
   </teiHeader>
   <text xml:lang="la">
      <front>
         <div xml:id="starts-on">
            <pb ed="#L" n="NaN"/>
         </div>
      </front>
      <body>
         <div xml:id="TAca84-d1e2461"><!-- p3-q40 -->
            <head xml:id="TAca84-d1e2461-Hd1e97">Quaestio 40</head>
            <div xml:id="TAca84-d1e2461-Dd1e99">
               <head xml:id="TAca84-d1e2461-Hd1e101">Prooemium</head>
               <p xml:id="TAca84-d1e2461-d1e103"> Consequenter, post ea quae pertinent ad ingressum Christi in mundum vel ad eius principium, considerandum restat de his quae pertinent ad progressum ipsius. Et primo, considerandum est de modo conversationis ipsius; secundo, de tentatione eius; tertio, de doctrina; quarto, de miraculis. Circa primum quaeruntur quatuor. Primo, utrum Christus debuerit solitariam vitam ducere, an inter homines conversari. Secundo, utrum debuerit austeram vitam ducere in cibo et potu et vestitu, an aliis communem. Tertio, utrum debuerit abiecte vivere in hoc mundo, an cum divitiis et honore. Quarto, utrum debuerit secundum legem vivere.</p>
            </div>
            <div xml:id="TAca84-d1e2461-Dd1e106">
               <head xml:id="TAca84-d1e2461-Hd1e108">Articulus 1</head>
               <p xml:id="TAca84-d1e2461-d1e110"> Ad primum sic proceditur. Videtur quod Christus non debuerit inter homines conversari, sed solitariam agere vitam. Oportebat enim quod Christus sua conversatione non solum se hominem ostenderet, sed etiam Deum. Sed Deum non convenit cum hominibus conversari, dicitur enim Dan. II, <quote xml:id="TAca84-d1e2461-Qd1e112">exceptis diis, quorum non est cum hominibus conversatio</quote>; et philosophus dicit, in I Polit., quod ille qui solitarius vivit, aut est bestia, si scilicet propter saevitiam hoc faciat, aut est Deus, si hoc faciat propter contemplandam veritatem. Ergo videtur quod non fuerit conveniens Christum inter homines conversari.</p>
               <p xml:id="TAca84-d1e2461-d1e115"> Praeterea, Christus, dum in carne mortali vixit, debuit perfectissimam vitam ducere. Perfectissima autem vita est contemplativa, ut in secunda parte habitum est. Ad vitam autem contemplativam maxime competit solitudo, secundum illud Osee II, <quote xml:id="TAca84-d1e2461-Qd1e117">ducam eam in solitudinem, et loquar ad cor eius</quote>. Ergo videtur quod Christus debuerit solitariam vitam ducere.</p>
               <p xml:id="TAca84-d1e2461-d1e120"> Praeterea, conversatio Christi debuit esse uniformis, quia semper in eo debuit apparere quod optimum est. Sed quandoque Christus solitaria loca quaerebat, turbas declinans, unde Remigius dicit, super Matth., <quote xml:id="TAca84-d1e2461-Qd1e122">tria refugia legitur dominus habuisse, navim, montem et desertum, ad quorum alterum, quotiescumque a turbis comprimebatur, conscendebat</quote>. Ergo et semper debuit solitariam vitam agere.</p>
               <p xml:id="TAca84-d1e2461-d1e125"> Sed contra est quod dicitur Baruch III, <quote xml:id="TAca84-d1e2461-Qd1e127">post haec in terris visus est, et cum hominibus conversatus est</quote>.</p>
               <p xml:id="TAca84-d1e2461-d1e131"> Respondeo dicendum quod conversatio Christi talis debuit esse ut conveniret fini incarnationis, secundum quam venit in mundum. Venit autem in mundum, primo quidem, ad manifestandum veritatem, sicut ipse dicit, Ioan. XVIII, <quote xml:id="TAca84-d1e2461-Qd1e133">in hoc natus sum, et ad hoc veni in mundum, ut testimonium perhibeam veritati</quote>. Et ideo non debebat se occultare, vitam solitariam agens, sed in publicum procedere, publice praedicando. Unde, Luc. IV, dicit illis qui volebant eum detinere, <quote xml:id="TAca84-d1e2461-Qd1e135">quia et aliis civitatibus oportet me evangelizare regnum Dei, quia ideo missus sum</quote>. Secundo, venit ad hoc ut homines a peccato liberaret, secundum illud I Tim. I, <quote xml:id="TAca84-d1e2461-Qd1e137">Christus Iesus venit in hunc mundum peccatores salvos facere</quote>. Et ideo, ut Chrysostomus dicit, <quote xml:id="TAca84-d1e2461-Qd1e139">licet in eodem loco manendo posset Christus omnes ad se attrahere, ut eius praedicationem audirent, non tamen hoc fecit, praebens nobis exemplum ut perambulemus et requiramus pereuntes, sicut pastor ovem perditam, et medicus accedit ad infirmum</quote>. Tertio, venit ut per ipsum habeamus accessum ad Deum, ut dicitur Rom. V. Et ita, familiariter cum hominibus conversando, conveniens fuit ut hominibus fiduciam daret ad se accedendi. Unde dicitur Matth. IX, <quote xml:id="TAca84-d1e2461-Qd1e141">factum est, discumbente eo in domo, ecce, multi publicani et peccatores venientes discumbebant cum Iesu et discipulis eius</quote>. Quod exponens Hieronymus dicit, <quote xml:id="TAca84-d1e2461-Qd1e144">viderant publicanum, a peccatis ad meliora conversum, locum invenisse poenitentiae, et ob id etiam ipsi non desperant salutem</quote>.</p>
               <p xml:id="TAca84-d1e2461-d1e147"> Ad primum ergo dicendum quod Christus per humanitatem suam voluit manifestare divinitatem. Et ideo, conversando cum hominibus, quod est proprium hominis, manifestavit omnibus suam divinitatem, praedicando et miracula faciendo, et innocenter et iuste inter homines conversando.</p>
               <p xml:id="TAca84-d1e2461-d1e149"> Ad secundum dicendum quod, sicut in secunda parte dictum est, vita contemplativa simpliciter est melior quam activa quae occupatur circa corporales actus, sed vita activa secundum quam aliquis praedicando et docendo contemplata aliis tradit, est perfectior quam vita quae solum contemplatur, quia talis vita praesupponit abundantiam contemplationis. Et ideo Christus talem vitam elegit.</p>
               <p xml:id="TAca84-d1e2461-d1e151"> Ad tertium dicendum quod actio Christi fuit nostra instructio. Et ideo, ut daret exemplum praedicatoribus quod non semper se darent in publicum, ideo quandoque dominus se a turbis retraxit. Quod quidem legitur fecisse propter tria. Quandoque quidem propter corporalem quietem. Unde Marci VI dicitur quod dominus dixit discipulis, <quote xml:id="TAca84-d1e2461-Qd1e153">venite seorsum in desertum locum, et requiescite pusillum. Erant enim qui veniebant et redibant multi, et nec spatium manducandi habebant</quote>. Quandoque vero causa orationis. Unde dicitur Luc. VI, <quote xml:id="TAca84-d1e2461-Qd1e155">factum est in illis diebus, exiit in montem orare, et erat pernoctans in oratione Dei</quote>. Ubi dicit Ambrosius quod <quote xml:id="TAca84-d1e2461-Qd1e157">ad praecepta virtutis suo nos informat exemplo</quote>. Quandoque vero ut doceat favorem humanum vitare. Unde super illud Matth. V, <quote xml:id="TAca84-d1e2461-Qd1e159">videns Iesus turbas ascendit in montem</quote>, dicit Chrysostomus, <quote xml:id="TAca84-d1e2461-Qd1e161">per hoc quod non in civitate et foro, sed in monte et solitudine sedit, erudivit nos nihil ad ostentationem facere, et a tumultibus abscedere, et maxime cum de necessariis disputare oporteat</quote>.</p>
            </div>
            <div xml:id="TAca84-d1e2461-Dd1e165">
               <head xml:id="TAca84-d1e2461-Hd1e167">Articulus 2</head>
               <p xml:id="TAca84-d1e2461-d1e169"> Ad secundum sic proceditur. Videtur quod Christum decuerit austeram vitam ducere in hoc mundo. Christus enim multo magis praedicavit perfectionem vitae quam Ioannes. Sed Ioannes austeram vitam duxit, ut suo exemplo homines ad perfectionem vitae provocaret, dicitur enim, Matth. III, quod <quote xml:id="TAca84-d1e2461-Qd1e171">ipse Ioannes habebat vestimentum de pilis camelorum, et zonam pelliceam circa lumbos suos, esca autem eius erant locustae et mel sylvestre</quote>; quod exponens Chrysostomus dicit, <quote xml:id="TAca84-d1e2461-Qd1e173">erat mirabile in humano corpore tantam patientiam videre, quod et Iudaeos magis attrahebat</quote>. Ergo videtur quod multo magis Christum decuerit austeritas vitae.</p>
               <p xml:id="TAca84-d1e2461-d1e176"> Praeterea, abstinentia ad continentiam ordinatur, dicitur enim Osee IV, <quote xml:id="TAca84-d1e2461-Qd1e178">comedentes non saturabuntur, fornicati sunt, et non cessaverunt</quote>. Sed Christus continentiam et in se servavit, et aliis servandam proposuit, cum dixit, Matth. XIX, <quote xml:id="TAca84-d1e2461-Qd1e180">sunt eunuchi qui se castraverunt propter regnum caelorum, qui potest capere, capiat</quote>. Ergo videtur quod Christus in se, et in suis discipulis, austeritatem vitae servare debuerit.</p>
               <p xml:id="TAca84-d1e2461-d1e183"> Praeterea, ridiculum videtur ut aliquis districtiorem vitam incipiat, et ab ea in laxiorem revertatur, potest enim dici contra eum quod habetur Luc. XIV, <quote xml:id="TAca84-d1e2461-Qd1e185">hic homo coepit aedificare, et non potuit consummare</quote>. Christus autem districtissimam vitam incoepit post Baptismum, manens in deserto et ieiunans quadraginta diebus et quadraginta noctibus. Ergo videtur non fuisse congruum quod post tantam vitae districtionem ad communem vitam rediret.</p>
               <p xml:id="TAca84-d1e2461-d1e188"> Sed contra est quod dicitur Matth. XI, <quote xml:id="TAca84-d1e2461-Qd1e190">venit filius hominis manducans et bibens</quote>.</p>
               <p xml:id="TAca84-d1e2461-d1e194"> Respondeo dicendum quod sicut dictum est, congruum erat incarnationis fini ut Christus non ageret solitariam vitam, sed cum hominibus conversaretur. Qui autem cum aliquibus conversatur, convenientissimum est ut se eis in conversatione conformet, secundum illud apostoli, I Cor. IX, <quote xml:id="TAca84-d1e2461-Qd1e196">omnibus omnia factus sum</quote>. Et ideo convenientissimum fuit ut Christus in cibo et potu communiter se sicut alii haberet. Unde Augustinus dicit, contra Faustum, quod <quote xml:id="TAca84-d1e2461-Qd1e198">Ioannes dictus est non manducans neque bibens, quia illo victu quo Iudaei utebantur, non utebatur. Hoc ergo dominus nisi uteretur, non in eius comparatione manducans bibensque diceretur</quote>.</p>
               <p xml:id="TAca84-d1e2461-d1e201"> Ad primum ergo dicendum quod dominus in sua conversatione exemplum perfectionis dedit in omnibus quae per se pertinent ad salutem. Ipsa autem abstinentia cibi et potus non per se pertinet ad salutem, secundum illud Rom. XIV, <quote xml:id="TAca84-d1e2461-Qd1e203">non est regnum Dei esca et potus</quote>. Et Augustinus dicit, in libro de quaestionibus Evang., exponens illud Matth. XI, iustificata est sapientia a filiis suis, quia scilicet sancti apostoli intellexerunt regnum Dei non esse in esca et potu, sed in aequanimitate tolerandi, quos nec copia sublevat nec deprimit egestas. Et in III de Doct. Christ., dicit quod <quote xml:id="TAca84-d1e2461-Qd1e205">in omnibus talibus non usus rerum, sed libido utentis in culpa est</quote>. Utraque autem vita est licita et laudabilis, ut scilicet aliquis a communi consortio hominum segregatus abstinentiam servet; et ut in societate aliorum positus communi vita utatur. Et ideo dominus voluit utriusque vitae exemplum dare hominibus. Ioannes autem, sicut Chrysostomus dicit, super Matth., <quote xml:id="TAca84-d1e2461-Qd1e207">nihil plus ostendit praeter vitam et iustitiam. Christus autem et a miraculis testimonium habebat. Dimittens ergo Ioannem ieiunio fulgere, ipse contrariam incessit viam, ad mensam intrans publicanorum, et manducans et bibens</quote>.</p>
               <p xml:id="TAca84-d1e2461-d1e210"> Ad secundum dicendum quod, sicut alii homines per abstinentiam consequuntur virtutem continendi, ita etiam Christus, in se et suis per virtutem suae divinitatis carnem comprimebat. Unde, sicut legitur Matth. IX, <quote xml:id="TAca84-d1e2461-Qd1e212">Pharisaei et discipuli Ioannis ieiunabant, non autem discipuli Christi</quote>. Quod exponens Beda dicit quod <quote xml:id="TAca84-d1e2461-Qd1e214">Ioannes vinum et siceram non bibit, quia illi abstinentia meritum auget cui potentia nulla inerat naturae. Dominus autem, cui naturaliter suppetebat delicta donare, cur eos declinaret quos abstinentibus poterat reddere puriores?</quote>
               </p>
               <p xml:id="TAca84-d1e2461-d1e217"> Ad tertium dicendum quod, sicut Chrysostomus dicit, super Matth., <quote xml:id="TAca84-d1e2461-Qd1e219">ut discas quam magnum bonum est ieiunium, et qualiter scutum est adversus Diabolum, et quoniam post Baptismum non lasciviae, sed ieiunio intendere oportet, ipse ieiunavit, non eo indigens, sed nos instruens. Non autem ultra processit ieiunando quam Moyses et Elias, ne incredibilis videretur carnis assumptio</quote>. Secundum mysterium autem, ut Gregorius dicit, quadragenarius numerus exemplo Christi in ieiunio custoditur, quia <quote xml:id="TAca84-d1e2461-Qd1e221">virtus Decalogi per libros quatuor sancti Evangelii impletur, denarius enim quater ductus in quadragenarium surgit. Vel, quia in hoc mortali corpore ex quatuor elementis subsistimus, per cuius voluntatem praeceptis dominicis contraimus, quae per Decalogum sunt accepta</quote>. Vel, secundum Augustinum, in libro octogintatrium quaest., <quote xml:id="TAca84-d1e2461-Qd1e223">omnis sapientiae disciplina est creatorem creaturamque cognoscere. Creator est Trinitas, pater et filius et spiritus sanctus. Creatura vero partim est invisibilis, sicut anima, cui ternarius numerus tribuitur, diligere enim Deum tripliciter iubemur, ex toto corde, ex tota anima, ex tota mente, partim visibilis, sicut corpus, cui quaternarius debetur propter calidum, humidum, frigidum et siccum. Denarius ergo numerus, qui totam insinuat disciplinam, quater ductus, idest numero qui corpori tribuitur multiplicatus, quia per corpus administratio geritur, quadragenarium conficit numerum. Et ideo tempus quo ingemiscimus et dolemus, quadragenario numero celebratur</quote>. Nec tamen incongruum fuit ut Christus post ieiunium et desertum ad communem vitam rediret. Hoc enim convenit vitae secundum quam aliquis contemplata aliis tradit, quam Christum dicimus assumpsisse, ut primo contemplationi vacet, et postea ad publicum actionis descendat aliis convivendo. Unde et Beda dicit, super Marc., <quote xml:id="TAca84-d1e2461-Qd1e225">ieiunavit Christus, ne praeceptum declinares, manducavit cum peccatoribus, ut, gratiam cernens, agnosceres potestatem</quote>.</p>
            </div>
            <div xml:id="TAca84-d1e2461-Dd1e229">
               <head xml:id="TAca84-d1e2461-Hd1e231">Articulus 3</head>
               <p xml:id="TAca84-d1e2461-d1e233"> Ad tertium sic proceditur. Videtur quod Christus in hoc mundo non debuerit pauperem vitam ducere. Christus enim debuit eligibilissimam vitam assumere. Sed eligibilissima vita est quae est mediocris inter divitias et paupertatem, dicitur enim Proverb. XXX, <quote xml:id="TAca84-d1e2461-Qd1e235">mendicitatem et divitias ne dederis mihi, tribue tantum victui meo necessaria</quote>. Ergo Christus non debuit pauperem vitam ducere, sed moderatam.</p>
               <p xml:id="TAca84-d1e2461-d1e238"> Praeterea, exteriores divitiae ad usum corporis ordinantur quantum ad victum et vestitum. Sed Christus in victu et vestitu communem vitam duxit, secundum modum aliorum quibus convivebat. Ergo videtur quod etiam in divitiis et paupertate communem modum vivendi servare debuit, et non uti maxima paupertate.</p>
               <p xml:id="TAca84-d1e2461-d1e240"> Praeterea, Christus maxime homines invitavit ad exemplum humilitatis, secundum illud Matth. XI, <quote xml:id="TAca84-d1e2461-Qd1e242">discite a me, quia mitis sum et humilis</quote>. Sed humilitas maxime commendatur in divitibus, ut dicitur I ad Tim. ult., <quote xml:id="TAca84-d1e2461-Qd1e244">divitibus huius saeculi praecipe non altum sapere</quote>. Ergo videtur quod Christus non debuit ducere pauperem vitam.</p>
               <p xml:id="TAca84-d1e2461-d1e247"> Sed contra est quod dicitur Matth. VIII, <quote xml:id="TAca84-d1e2461-Qd1e249">filius hominis non habet ubi caput reclinet</quote>. Quasi dicat, secundum Hieronymum, <quote xml:id="TAca84-d1e2461-Qd1e251">quid me propter divitias et saeculi lucra cupis sequi, cum tantae sim paupertatis ut nec hospitiolum quidem habeam, et tecto utar non meo?</quote> Et super illud Matth. XVII, <quote xml:id="TAca84-d1e2461-Qd1e253">ut non scandalizemus eos vade ad mare</quote>, dicit Hieronymus, <quote xml:id="TAca84-d1e2461-Qd1e255">hoc, simpliciter intellectum, aedificat auditorem, dum audit tantae dominum fuisse paupertatis ut unde tributa pro se et apostolo redderet, non habuerit</quote>.</p>
               <p xml:id="TAca84-d1e2461-d1e259"> Respondeo dicendum quod Christum decuit in hoc mundo pauperem vitam ducere. Primo quidem, quia hoc erat congruum praedicationis officio, propter quod venisse se dicit, Marc. I, <quote xml:id="TAca84-d1e2461-Qd1e261">eamus in proximos vicos et civitates, ut et ibi praedicem, ad hoc enim veni</quote>. Oportet autem praedicatores verbi Dei, ut omnino vacent praedicationi, omnino a saecularium rerum cura esse absolutos. Quod facere non possunt qui divitias possident. Unde et ipse dominus, apostolos ad praedicandum mittens, dicit eis, <quote xml:id="TAca84-d1e2461-Qd1e263">nolite possidere aurum neque argentum</quote>. Et ipsi apostoli dicunt, Act. VI, <quote xml:id="TAca84-d1e2461-Qd1e265">non est aequum nos relinquere verbum et ministrare mensis</quote>. Secundo quia, sicut mortem corporalem assumpsit ut nobis vitam largiretur spiritualem, ita corporalem paupertatem sustinuit ut nobis spirituales divitias largiretur, secundum illud II Cor. VIII, <quote xml:id="TAca84-d1e2461-Qd1e267">scitis gratiam domini nostri Iesu Christi, quoniam propter nos egenus factus est, ut illius inopia divites essemus</quote>. Tertio ne, si divitias haberet, cupiditati eius praedicatio adscriberetur. Unde Hieronymus dicit, super Matth., quod, si discipuli divitias habuissent, videbantur non causa salutis hominum, sed causa lucri praedicasse. Et eadem ratio est de Christo. Quarto, ut tanto maior virtus divinitatis eius ostenderetur, quanto per paupertatem videbatur abiectior. Unde dicitur in quodam sermone Ephesini Concilii, <quote xml:id="TAca84-d1e2461-Qd1e269">omnia paupera et vilia elegit, omnia mediocria et plurimis obscura, ut divinitas cognosceretur orbem terrarum transformasse. Propterea pauperculam elegit matrem, pauperiorem patriam, egens fit pecuniis. Et hoc tibi exponat praesepe</quote>.</p>
               <p xml:id="TAca84-d1e2461-d1e272"> Ad primum ergo dicendum quod superabundantia divitiarum et mendicitas vitanda videntur ab his qui volunt vivere secundum virtutem, inquantum sunt occasiones peccandi, abundantia namque divitiarum est superbiendi occasio; mendicitas vero est occasio furandi et mentiendi, aut etiam periurandi. Quia vero Christus peccati capax non erat, propter hanc causam, ex qua Salomon haec vitabat, Christo vitanda non erant. Neque tamen quaelibet mendicitas est furandi et periurandi occasio, ut ibidem Salomon subdere videtur, sed sola illa quae est contraria voluntati, ad quam vitandam homo furatur et periurat. Sed paupertas voluntaria hoc periculum non habet. Et talem paupertatem Christus elegit.</p>
               <p xml:id="TAca84-d1e2461-d1e274"> Ad secundum dicendum quod communi vita uti quantum ad victum et vestitum potest aliquis non solum divitias possidendo, sed etiam a divitibus necessaria accipiendo. Quod etiam circa Christum factum est, dicitur enim Lucae VIII, quod mulieres quaedam sequebantur Christum, quae ministrabant ei de facultatibus suis. Ut enim Hieronymus dicit, contra Vigilantium, <quote xml:id="TAca84-d1e2461-Qd1e276">consuetudinis Iudaicae fuit, nec ducebatur in culpam, more gentis antiquo, ut mulieres de substantia sua victum et vestitum praeceptoribus suis ministrarent. Hoc autem, quia scandalum facere poterat in nationibus, Paulus se abiecisse commemorat</quote>. Sic ergo communis victus poterat esse sine sollicitudine impediente praedicationis officium, non autem divitiarum possessio.</p>
               <p xml:id="TAca84-d1e2461-d1e279"> Ad tertium dicendum quod in eo qui ex necessitate pauper est, humilitas non multum commendatur. Sed in eo qui voluntarie pauper est, sicut fuit Christus, ipsa paupertas est maximae humilitatis indicium.</p>
            </div>
            <div xml:id="TAca84-d1e2461-Dd1e283">
               <head xml:id="TAca84-d1e2461-Hd1e285">Articulus 4</head>
               <p xml:id="TAca84-d1e2461-d1e287"> Ad quartum sic proceditur. Videtur quod Christus non fuerit conversatus secundum legem. Lex enim praecipiebat ut nihil operis in sabbato fieret, sicut <quote xml:id="TAca84-d1e2461-Qd1e289">Deus die septimo requievit ab omni opere quod patrarat</quote>. Sed ipse in sabbato curavit hominem, et ei mandavit ut tolleret lectum suum. Ergo videtur quod non fuerit secundum legem conversatus.</p>
               <p xml:id="TAca84-d1e2461-d1e292"> Praeterea, eadem Christus fecit et docuit, secundum illud Act. I, <quote xml:id="TAca84-d1e2461-Qd1e294">coepit Iesus facere et docere</quote>. Sed ipse docuit, Matth. XV, quod <quote xml:id="TAca84-d1e2461-Qd1e296">omne quod intrat in os, non coinquinat hominem</quote>, quod est contra praeceptum legis, quae per esum et contactum quorundam animalium dicebat hominem immundum fieri, ut patet Levit. XI. Ergo videtur quod ipse non fuerit secundum legem conversatus.</p>
               <p xml:id="TAca84-d1e2461-d1e299"> Praeterea, idem iudicium videtur esse facientis et consentientis, secundum illud Rom. I, <quote xml:id="TAca84-d1e2461-Qd1e301">non solum illi qui faciunt, sed qui consentiunt facientibus</quote>. Sed Christus consensit discipulis solventibus legem in hoc quod sabbato spicas vellebant, excusando eos, ut habetur Matth. XII. Ergo videtur quod Christus non conversatus fuerit secundum legem.</p>
               <p xml:id="TAca84-d1e2461-d1e304"> Sed contra est quod dicitur Matth. V, <quote xml:id="TAca84-d1e2461-Qd1e306">nolite putare quoniam veni solvere legem aut prophetas</quote>. Quod exponens Chrysostomus dicit, <quote xml:id="TAca84-d1e2461-Qd1e308">legem implevit, primo quidem, nihil transgrediendo legalium; secundo, iustificando per fidem, quod lex per litteram facere non valebat</quote>.</p>
               <p xml:id="TAca84-d1e2461-d1e312"> Respondeo dicendum quod Christus in omnibus secundum legis praecepta conversatus est. In cuius signum, etiam voluit circumcidi, circumcisio enim est quaedam protestatio legis implendae, secundum illud Galat. V, <quote xml:id="TAca84-d1e2461-Qd1e314">testificor omni homini circumcidenti se, quoniam debitor est universae legis faciendae</quote>. Voluit autem Christus secundum legem conversari, primo quidem, ut legem veterem comprobaret. Secundo, ut eam observando in seipso consummaret et terminaret, ostendens quod ad ipsum erat ordinata. Tertio, ut Iudaeis occasionem calumniandi subtraheret. Quarto, ut homines a servitute legis liberaret, secundum illud Galat. IV, <quote xml:id="TAca84-d1e2461-Qd1e316">misit Deus filium suum factum sub lege, ut eos qui sub lege erant redimeret</quote>.</p>
               <p xml:id="TAca84-d1e2461-d1e319"> Ad primum ergo dicendum quod dominus super hoc se excusat a transgressione legis tripliciter. Uno quidem modo, quia per praeceptum de sanctificatione sabbati non interdicitur opus divinum, sed humanum opus, quamvis enim Deus die septima cessaverit a novis creaturis condendis, semper tamen operatur in rerum conservatione et gubernatione. Quod autem Christus miracula faciebat, erat operis divini. Unde ipse dicit, Ioan. V, <quote xml:id="TAca84-d1e2461-Qd1e321">pater meus usque modo operatur, et ego operor</quote>. Secundo, excusat se per hoc quod illo praecepto non prohibentur opera quae sunt de necessitate salutis corporalis. Unde ipse dicit, Luc. XIII, <quote xml:id="TAca84-d1e2461-Qd1e323">unusquisque vestrum non solvet sabbato bovem suum aut asinum a praesepio, et ducit adaquare?</quote> Et infra, XIV, <quote xml:id="TAca84-d1e2461-Qd1e325">cuius vestrum asinus aut bos in puteum cadit, et non continuo extrahet illum die sabbati?</quote> Manifestum est autem quod opera miraculorum quae Christus faciebat, ad salutem corporis et animae pertinebant. Tertio, quia illo praecepto non prohibentur opera quae pertinent ad Dei cultum unde dicit, Matth. XII, <quote xml:id="TAca84-d1e2461-Qd1e327">an non legistis in lege quia sabbatis sacerdotes in templo sabbatum violant, et sine crimine sunt?</quote> Et Ioan. VII dicitur quod <quote xml:id="TAca84-d1e2461-Qd1e329">circumcisionem accipit homo in sabbato</quote>. Quod autem Christus paralytico mandavit ut lectum suum sabbato portaret, ad cultum Dei pertinebat, idest ad laudem virtutis divinae. Et patet quod sabbatum non solvebat. Quamvis hoc ei Iudaei falso obiicerent, dicentes, Ioan. IX, <quote xml:id="TAca84-d1e2461-Qd1e332">non est hic homo a Deo, qui sabbatum non custodit</quote>.</p>
               <p xml:id="TAca84-d1e2461-d1e335"> Ad secundum dicendum quod Christus voluit ostendere per illa verba quod homo non redditur immundus secundum animam ex usu ciborum quorumcumque secundum suam naturam, sed solum secundum quandam significationem. Quod autem in lege quidam cibi dicuntur immundi, hoc est propter quandam significationem. Unde Augustinus dicit, contra Faustum, <quote xml:id="TAca84-d1e2461-Qd1e337">si de porco et agno requiratur, utrumque natura mundum est, quia omnis creatura Dei bona est, quadam vero significatione agnus mundus, porcus immundus est</quote>.</p>
               <p xml:id="TAca84-d1e2461-d1e340"> Ad tertium dicendum quod etiam discipuli, quando esurientes spicas sabbato vellebant, a transgressione legis excusantur propter necessitatem famis, sicut et David non fuit transgressor legis quando, propter necessitatem famis, comedit panes quos ei edere non licebat.</p>
            </div>
         </div>
      </body>
   </text>
</TEI>
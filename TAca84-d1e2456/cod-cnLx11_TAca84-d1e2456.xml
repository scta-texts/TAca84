<?xml version="1.0" encoding="UTF-8"?><?xml-model href="https://raw.githubusercontent.com/lombardpress/lombardpress-schema/1.0.0/src/out/diplomatic.rng" type="application/xml" schematypens="http://relaxng.org/ns/structure/1.0"?><?xml-model href="https://raw.githubusercontent.com/lombardpress/lombardpress-schema/1.0.0/src/out/diplomatic.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Quaestio 39</title>
            <author ref="#Aquinas">Thomas Aquinas</author>
            <respStmt>
               <name ref="#jeffreycwitt">Jeffrey C. Witt</name>
               <resp>TEI Encoder</resp>
            </respStmt>
         </titleStmt>
         <editionStmt>
            <edition n="0.0.0-dev">
               <title>Quaestio 39</title>
               <date when="2025-06-09">June 09, 2025</date>
            </edition>
         </editionStmt>
         <publicationStmt>
            <authority>SCTA</authority>
            <availability status="free">
               <p>Published under a <ref target="https://creativecommons.org/licenses/by-nc-sa/4.0/">Attribution-NonCommercial-ShareAlike 4.0 International (CC BY-NC-SA 4.0)</ref>
               </p>
            </availability>
         </publicationStmt>
         <sourceDesc>
            <listWit>
               <witness xml:id="L" n="cod-cnLx11">Rome, 1903, v. 11</witness>
            </listWit>
         </sourceDesc>
      </fileDesc>
      <encodingDesc>
         <schemaRef n="lbp-diplomatic-1.0.0" url="https://raw.githubusercontent.com/lombardpress/lombardpress-schema/1.0.0/src/out/diplomatic.rng"/>
         <editorialDecl>
            <p>Encoding of this text has followed the recommendations of the LombardPress 1.0.0
       guidelines for a diplomatic edition.</p>
         </editorialDecl>
      </encodingDesc>
      <revisionDesc status="draft">
         <listChange>
            <change when="2025-06-09" status="draft" n="0.0.0">
               <p>Created file for the first time.</p>
            </change>
         </listChange>
      </revisionDesc>
   </teiHeader>
   <text xml:lang="la">
      <front>
         <div xml:id="starts-on">
            <pb ed="#L" n="NaN"/>
         </div>
      </front>
      <body>
         <div xml:id="TAca84-d1e2456"><!-- p3-q39 -->
            <head xml:id="TAca84-d1e2456-Hd1e97">Quaestio 39</head>
            <div xml:id="TAca84-d1e2456-Dd1e99">
               <head xml:id="TAca84-d1e2456-Hd1e101">Prooemium</head>
               <p xml:id="TAca84-d1e2456-d1e103"> Deinde considerandum est de baptizatione Christi. Et circa hoc quaeruntur octo. Primo, utrum Christus debuerit baptizari. Secundo, utrum debuerit baptizari Baptismo Ioannis. Tertio, de tempore Baptismi. Quarto, de loco. Quinto, de hoc quod sunt ei caeli aperti. Sexto, de spiritu sancto apparente in specie columbae. Septimo, utrum illa columba fuerit verum animal. Octavo, de voce paterni testimonii.</p>
            </div>
            <div xml:id="TAca84-d1e2456-Dd1e106">
               <head xml:id="TAca84-d1e2456-Hd1e108">Articulus 1</head>
               <p xml:id="TAca84-d1e2456-d1e110"> Ad primum sic proceditur. Videtur quod non fuerit conveniens Christum baptizari. Baptizari enim est ablui. Sed Christo non convenit ablui, in quo nulla fuit impuritas. Ergo videtur quod Christum non decuerit baptizari.</p>
               <p xml:id="TAca84-d1e2456-d1e112"> Praeterea, Christus circumcisionem suscepit ut impleret legem. Sed Baptismus non pertinebat ad legem. Ergo non debebat baptizari.</p>
               <p xml:id="TAca84-d1e2456-d1e114"> Praeterea, primum movens in quolibet genere est immobile secundum illum motum, sicut caelum, quod est primum alterans, non est alterabile. Sed Christus est primum baptizans, secundum illud, <quote xml:id="TAca84-d1e2456-Qd1e116">super quem videris spiritum descendentem et manentem, hic est qui baptizat</quote>. Ergo Christum non decuit baptizari.</p>
               <p xml:id="TAca84-d1e2456-d1e119"> Sed contra est quod dicitur Matth. III, quod <quote xml:id="TAca84-d1e2456-Qd1e121">venit Iesus a Galilaea in Iordanem ad Ioannem, ut baptizaretur ab eo</quote>.</p>
               <p xml:id="TAca84-d1e2456-d1e125"> Respondeo dicendum quod conveniens fuit Christum baptizari. Primo quidem quia, ut Ambrosius dicit, super Luc., <quote xml:id="TAca84-d1e2456-Qd1e127">baptizatus est dominus, non mundari volens, sed mundare aquas, ut, ablutae per carnem Christi, quae peccatum non cognovit, Baptismatis vim haberent, et ut sanctificatas relinqueret postmodum baptizandis</quote>, sicut Chrysostomus dicit. Secundo, sicut Chrysostomus dicit, super Matth., <quote xml:id="TAca84-d1e2456-Qd1e129">quamvis Christus non esset peccator, tamen naturam suscepit peccatricem, et similitudinem carnis peccati. Propterea, etsi pro se Baptismate non indigebat, tamen in aliis carnalis natura opus habebat</quote>. Et, sicut Gregorius Nazianzenus dicit, <quote xml:id="TAca84-d1e2456-Qd1e131">baptizatus est Christus ut totum veteranum Adam immergat aquae</quote>. Tertio, baptizari voluit, sicut Augustinus dicit, in sermone de Epiphania, <quote xml:id="TAca84-d1e2456-Qd1e133">quia voluit facere quod faciendum omnibus imperavit</quote>. Et hoc est quod ipse dicit, <quote xml:id="TAca84-d1e2456-Qd1e135">sic decet nos adimplere omnem iustitiam</quote>. Ut enim Ambrosius dicit, super Luc., <quote xml:id="TAca84-d1e2456-Qd1e138">haec est iustitia, ut quod alterum facere velis, prius ipse incipias, et tuo alios horteris exemplo</quote>.</p>
               <p xml:id="TAca84-d1e2456-d1e141"> Ad primum ergo dicendum quod Christus non fuit baptizatus ut ablueretur, sed ut ablueret, sicut dictum est.</p>
               <p xml:id="TAca84-d1e2456-d1e143"> Ad secundum dicendum quod Christus non solum debebat implere ea quae sunt legis veteris, sed etiam inchoare ea quae sunt novae. Et ideo non solum voluit circumcidi, sed etiam baptizari.</p>
               <p xml:id="TAca84-d1e2456-d1e145"> Ad tertium dicendum quod Christus est primum baptizans spiritualiter. Et sic non est baptizatus, sed solum in aqua.</p>
            </div>
            <div xml:id="TAca84-d1e2456-Dd1e148">
               <head xml:id="TAca84-d1e2456-Hd1e150">Articulus 2</head>
               <p xml:id="TAca84-d1e2456-d1e152"> Ad secundum sic proceditur. Videtur quod Christum non decuerit baptizari Baptismo Ioannis. Baptismus enim Ioannis fuit Baptismus poenitentiae. Sed poenitentia Christo non convenit, quia nullum habuit peccatum. Ergo videtur quod non debuit baptizari Baptismo Ioannis.</p>
               <p xml:id="TAca84-d1e2456-d1e154"> Praeterea, Baptismus Ioannis, sicut dicit Chrysostomus, <quote xml:id="TAca84-d1e2456-Qd1e156">medium fuit inter Baptismum Iudaeorum et Baptismum Christi. Sed medium sapit naturam extremorum</quote>. Cum ergo Christus non fuerit baptizatus Baptismate Iudaico, nec etiam Baptismate suo, videtur quod, pari ratione, Baptismate Ioannis baptizari non debuerit.</p>
               <p xml:id="TAca84-d1e2456-d1e159"> Praeterea, omne quod in rebus humanis est optimum, debet attribui Christo. Sed Baptismus Ioannis non tenet supremum locum inter Baptismata. Ergo non convenit Christum baptizari Baptismo Ioannis.</p>
               <p xml:id="TAca84-d1e2456-d1e161"> Sed contra est quod dicitur Matth. III, quod <quote xml:id="TAca84-d1e2456-Qd1e163">venit Iesus in Iordanem ut baptizaretur a Ioanne</quote>.</p>
               <p xml:id="TAca84-d1e2456-d1e167"> Respondeo dicendum quod, sicut Augustinus dicit, super Ioan., <quote xml:id="TAca84-d1e2456-Qd1e169">baptizatus dominus baptizabat non Baptismate quo baptizatus est</quote>. Unde, cum ipse baptizaret Baptismo proprio, consequens est quod non fuerit baptizatus suo Baptismate, sed Baptismate Ioannis. Et hoc fuit conveniens, primo quidem, propter conditionem Baptismi Ioannis, qui non baptizavit in spiritu, sed solum in aqua. Christus autem spirituali Baptismate non indigebat, qui a principio suae conceptionis gratia spiritus sancti repletus fuit, ut patet ex dictis. Et haec est ratio Chrysostomi. Secundo, ut Beda dicit, baptizatus est Baptismo Ioannis, ut Baptismo suo Baptismum Ioannis comprobaret. Tertio, sicut Gregorius Nazianzenus dicit, <quote xml:id="TAca84-d1e2456-Qd1e171">accedit Iesus ad Baptismum Ioannis sanctificaturus Baptismum</quote>.</p>
               <p xml:id="TAca84-d1e2456-d1e174"> Ad primum ergo dicendum quod, sicut supra dictum est, Christus baptizari voluit ut nos suo exemplo induceret ad Baptismum. Et ideo, ad hoc quod esset efficacior eius inductio, voluit baptizari Baptismo quo manifeste non indigebat, ut homines ad Baptismum accederent quo indigebant. Unde Ambrosius dicit, super Luc., <quote xml:id="TAca84-d1e2456-Qd1e176">nemo refugiat lavacrum gratiae, quando Christus lavacrum poenitentiae non refugit</quote>.</p>
               <p xml:id="TAca84-d1e2456-d1e179"> Ad secundum dicendum quod Baptismus Iudaeorum in lege praeceptus, erat solum figuralis; Baptismus autem Ioannis aliqualiter erat realis, inquantum inducebat homines ad abstinendum a peccatis; Baptismus autem Christi habet efficaciam mundandi a peccato et gratiam conferendi. Christus autem neque indigebat percipere remissionem peccatorum, quae in eo non erant; neque recipere gratiam, qua plenus erat. Similiter etiam, cum ipse sit veritas, non competebat ei id quod in sola figura gerebatur. Et ideo magis congruum fuit quod baptizaretur Baptismo medio quam aliquo extremorum.</p>
               <p xml:id="TAca84-d1e2456-d1e181"> Ad tertium dicendum quod Baptismus est quoddam spirituale remedium. Quanto autem est aliquid magis perfectum, tanto minori remedio indiget. Unde ex hoc ipso quod Christus est maxime perfectus, conveniens fuit quod non baptizaretur perfectissimo Baptismo, sicut ille qui est sanus, non indiget efficaci medicina.</p>
            </div>
            <div xml:id="TAca84-d1e2456-Dd1e184">
               <head xml:id="TAca84-d1e2456-Hd1e186">Articulus 3</head>
               <p xml:id="TAca84-d1e2456-d1e188"> Ad tertium sic proceditur. Videtur quod non convenienti tempore Christus fuerit baptizatus. Ad hoc enim Christus baptizatus est ut suo exemplo alios ad Baptismum provocaret. Sed fideles Christi laudabiliter baptizantur, non solum ante trigesimum annum, sed etiam in infantili aetate. Ergo videtur quod Christus non debuit baptizari in aetate triginta annorum.</p>
               <p xml:id="TAca84-d1e2456-d1e190"> Praeterea, Christus non legitur docuisse, vel miracula fecisse, ante Baptismum. Sed utilius fuisset mundo si pluri tempore docuisset, incipiens a vigesimo anno, vel etiam prius. Ergo videtur quod Christus, qui pro utilitate hominum venerat, ante trigesimum annum debuerat baptizari.</p>
               <p xml:id="TAca84-d1e2456-d1e192"> Praeterea, indicium sapientiae divinitus infusae maxime debuit manifestari in Christo. Est autem manifestatum in Daniele tempore suae pueritiae, secundum illud Dan. XIII, <quote xml:id="TAca84-d1e2456-Qd1e194">suscitavit dominus spiritum sanctum pueri iunioris, cui nomen Daniel</quote>. Ergo multo magis Christus in sua pueritia debuit baptizari vel docere.</p>
               <p xml:id="TAca84-d1e2456-d1e197"> Praeterea, Baptismus Ioannis ordinatur ad Baptismum Christi sicut ad finem. Sed <quote xml:id="TAca84-d1e2456-Qd1e199">finis est prior in intentione, et postremum in executione</quote>. Ergo vel debuit primus baptizari a Ioanne, vel ultimus.</p>
               <p xml:id="TAca84-d1e2456-d1e203"> Sed contra est quod dicitur Luc. III, <quote xml:id="TAca84-d1e2456-Qd1e205">factum est, cum baptizaretur omnis populus, et Iesu baptizato et orante</quote>, et infra, <quote xml:id="TAca84-d1e2456-Qd1e207">et ipse Iesus erat incipiens quasi annorum triginta</quote>.</p>
               <p xml:id="TAca84-d1e2456-d1e210"> Respondeo dicendum quod Christus convenienter fuit in trigesimo anno baptizatus. Primo quidem, quia Christus baptizabatur quasi ex tunc incipiens docere et praedicare, ad quod requiritur perfecta aetas, qualis est triginta annorum. Unde et Gen. XLI legitur quod triginta annorum erat Ioseph quando suscepit regimen Aegypti. Similiter etiam II Reg. V legitur de David quod <quote xml:id="TAca84-d1e2456-Qd1e212">triginta annorum erat cum regnare coepisset</quote>. Ezechiel etiam in anno trigesimo coepit prophetare, ut habetur Ezech. I. Secundo quia, sicut Chrysostomus dicit, super Matth., <quote xml:id="TAca84-d1e2456-Qd1e214">futurum erat ut post Baptismum Christi lex cessare inciperet. Et ideo hac aetate Christus ad Baptismum venit quae potest omnia peccata suscipere, ut, lege servata, nullus dicat quod ideo eam solvit quod implere non potuit</quote>. Tertio, quia per hoc quod Christus in aetate perfecta baptizatur, datur intelligi quod Baptismus parit viros perfectos, secundum illud Ephes. IV, <quote xml:id="TAca84-d1e2456-Qd1e216">donec occurramus omnes in unitatem fidei et agnitionis filii Dei, in virum perfectum, in mensuram aetatis plenitudinis Christi</quote>. Unde et ipsa proprietas numeri ad hoc pertinere videtur. Consurgit enim tricenarius numerus ex ductu ternarii in denarium; per ternarium autem intelligitur fides Trinitatis, per denarium autem impletio mandatorum legis; et in his duobus perfectio vitae Christianae consistit.</p>
               <p xml:id="TAca84-d1e2456-d1e219"> Ad primum ergo dicendum quod, sicut Gregorius Nazianzenus dicit, Christus non est baptizatus <quote xml:id="TAca84-d1e2456-Qd1e221">quasi indigeret purgatione, nec aliquod illi immineret periculum differendo Baptismum. Sed cuivis alii non in parvum redundat periculum, si exeat ex hac vita non indutus veste incorruptionis</quote>, scilicet gratia. Et licet bonum sit post Baptismum munditiam custodire, potius tamen est, ut ipse dicit, <quote xml:id="TAca84-d1e2456-Qd1e223">interdum paulisper maculari, quam gratia omnino carere</quote>.</p>
               <p xml:id="TAca84-d1e2456-d1e226"> Ad secundum dicendum quod utilitas quae a Christo provenit hominibus praecipue est per fidem et humilitatem, ad quorum utrumque valet quod Christus non in pueritia vel in adolescentia coepit docere, sed in perfecta aetate. Ad fidem quidem, quia per hoc ostenditur in eo vera humanitas, quod per temporum incrementa corporaliter profecit, et ne huiusmodi profectus putaretur esse phantasticus, noluit suam sapientiam et virtutem manifestare ante perfectam corporis aetatem. Ad humilitatem vero, ne ante perfectam aetatem aliquis praesumptuose praelationis gradum et docendi officium assumat.</p>
               <p xml:id="TAca84-d1e2456-d1e228"> Ad tertium dicendum quod Christus proponebatur hominibus in exemplum omnium. Et ideo oportuit in eo ostendi id quod competit omnibus secundum legem communem, ut scilicet in aetate perfecta doceret. Sed, sicut Gregorius Nazianzenus dicit, <quote xml:id="TAca84-d1e2456-Qd1e230">non est lex Ecclesiae quod raro contingit, sicut nec una hirundo ver facit</quote>. Aliquibus enim, ex quadam speciali dispensatione, secundum divinae sapientiae rationem, concessum est, praeter legem communem, ut ante perfectam aetatem officium vel praesidendi vel docendi haberent, sicut Salomon, Daniel et Ieremias.</p>
               <p xml:id="TAca84-d1e2456-d1e233"> Ad quartum dicendum quod Christus nec primus nec ultimus debuit a Ioanne baptizari. Quia, ut Chrysostomus dicit, super Matth., <quote xml:id="TAca84-d1e2456-Qd1e235">Christus ad hoc baptizatur ut confirmaret praedicationem et Baptismum Ioannis; et ut testimonium acciperet a Ioanne</quote>. Non autem creditum fuisset testimonio Ioannis nisi postquam multi fuerunt baptizati ab ipso. Et ideo non debuit primus a Ioanne baptizari. Similiter etiam nec ultimus. Quia, sicut ipse ibidem subdit, <quote xml:id="TAca84-d1e2456-Qd1e237">sicut lux solis non expectat occasum Luciferi, sed eo procedente egreditur, et suo lumine obscurat illius candorem; sic et Christus non expectavit ut cursum suum Ioannes impleret, sed, adhuc eo docente et baptizante, apparuit</quote>.</p>
            </div>
            <div xml:id="TAca84-d1e2456-Dd1e242">
               <head xml:id="TAca84-d1e2456-Hd1e244">Articulus 4</head>
               <p xml:id="TAca84-d1e2456-d1e246"> Ad quartum sic proceditur. Videtur quod Christus non debuerit baptizari in Iordane. Veritas enim debet respondere figurae. Sed figura Baptismi praecessit in transitu maris rubri, ubi Aegyptii sunt submersi, sicut peccata delentur in Baptismo. Ergo videtur quod Christus magis debuerit baptizari in mari quam in flumine Iordanis.</p>
               <p xml:id="TAca84-d1e2456-d1e248"> Praeterea, Iordanis interpretatur descensus. Sed per Baptismum aliquis plus ascendit quam descendit, unde et Matth. III dicitur quod <quote xml:id="TAca84-d1e2456-Qd1e250">baptizatus Iesus confestim ascendit de aqua</quote>. Ergo videtur inconveniens fuisse quod Christus in Iordane baptizaretur.</p>
               <p xml:id="TAca84-d1e2456-d1e253"> Praeterea, transeuntibus filiis Israel, aquae Iordanis conversae sunt retrorsum, ut legitur Iosue IV, et sicut in Psalmo dicitur. Sed illi qui baptizantur, non retrorsum, sed in antea progrediuntur. Non ergo fuit conveniens ut Christus in Iordane baptizaretur.</p>
               <p xml:id="TAca84-d1e2456-d1e255"> Sed contra est quod dicitur Marci I, quod <quote xml:id="TAca84-d1e2456-Qd1e257">baptizatus est Iesus a Ioanne in Iordane</quote>.</p>
               <p xml:id="TAca84-d1e2456-d1e261"> Respondeo dicendum quod fluvius Iordanis fuit per quem filii Israel in terram promissionis intraverunt. Hoc autem habet Baptismus Christi speciale prae omnibus Baptismatibus, quod introducit in regnum Dei, quod per terram promissionis significatur, unde dicitur Ioan. III, <quote xml:id="TAca84-d1e2456-Qd1e263">nisi quis renatus fuerit ex aqua et spiritu sancto, non potest introire in regnum Dei</quote>. Ad quod etiam pertinet quod Elias divisit aquas Iordanis, qui erat in curru igneo rapiendus in caelum, ut dicitur IV Reg. II, quia scilicet transeuntibus per aquam Baptismi, per ignem spiritus sancti patet aditus in caelum. Et ideo conveniens fuit ut Christus in Iordane baptizaretur.</p>
               <p xml:id="TAca84-d1e2456-d1e266"> Ad primum ergo dicendum quod transitus maris rubri praefiguravit Baptismum quantum ad hoc quod Baptismus delet peccata. Sed transitus Iordanis quantum ad hoc quod aperit ianuam regni caelestis, qui est principalior effectus Baptismi, et per solum Christum impletus. Et ideo convenientius fuit quod Christus in Iordane quam in mari baptizaretur.</p>
               <p xml:id="TAca84-d1e2456-d1e268"> Ad secundum dicendum quod in Baptismo est ascensus per profectum gratiae, qui requirit humilitatis descensum, secundum illud Iac. IV, <quote xml:id="TAca84-d1e2456-Qd1e270">humilibus autem dat gratiam</quote>. Et ad talem descensum referendum est nomen Iordanis.</p>
               <p xml:id="TAca84-d1e2456-d1e273"> Ad tertium dicendum quod, sicut Augustinus dicit, in sermone de Epiphania, <quote xml:id="TAca84-d1e2456-Qd1e275">sicut antea aquae Iordanis retrorsum conversae fuerant, ita modo, Christo baptizato, peccata retrorsum conversa sunt</quote>. Vel etiam per hoc significatur quod, contra descensum aquarum, benedictionum fluvius sursum ferebatur.</p>
            </div>
            <div xml:id="TAca84-d1e2456-Dd1e279">
               <head xml:id="TAca84-d1e2456-Hd1e281">Articulus 5</head>
               <p xml:id="TAca84-d1e2456-d1e283"> Ad quintum sic proceditur. Videtur quod Christo baptizato non debuerunt caeli aperiri. Illi enim aperiendi sunt caeli qui indiget intrare in caelum, quasi extra caelum existens. Sed Christus semper erat in caelo, secundum illud Ioan. III, <quote xml:id="TAca84-d1e2456-Qd1e285">filius hominis qui est in caelo</quote>. Ergo videtur quod non debuerint ei caeli aperiri.</p>
               <p xml:id="TAca84-d1e2456-d1e288"> Praeterea, apertio caelorum aut intelligitur corporaliter, aut spiritualiter. Sed non potest intelligi corporaliter, quia corpora caelestia sunt impassibilia et infrangibilia, secundum illud Iob XXXVII, <quote xml:id="TAca84-d1e2456-Qd1e290">tu forsitan fabricatus es caelos, qui solidissimi quasi aere fusi sunt?</quote> Similiter etiam nec potest intelligi spiritualiter, quia ante oculos filii Dei caeli antea clausi non fuerant. Ergo inconvenienter videtur dici quod baptizato Christo aperti fuerunt caeli.</p>
               <p xml:id="TAca84-d1e2456-d1e293"> Praeterea, fidelibus caelum apertum est per Christi passionem, secundum illud Heb. X, <quote xml:id="TAca84-d1e2456-Qd1e295">habemus fiduciam in introitum sanctorum in sanguine Christi</quote>. Unde etiam nec baptizati Baptismo Christi, si qui ante eius passionem decesserunt, caelos intrare potuerunt. Ergo magis debuerunt aperiri caeli Christo patiente, quam eo baptizato.</p>
               <p xml:id="TAca84-d1e2456-d1e298"> Sed contra est quod dicitur Luc. III, <quote xml:id="TAca84-d1e2456-Qd1e300">Iesu baptizato et orante, apertum est caelum</quote>.</p>
               <p xml:id="TAca84-d1e2456-d1e304"> Respondeo dicendum quod, sicut dictum est, Christus baptizari voluit ut suo Baptismo consecraret Baptismum quo nos baptizaremur et ideo in Baptismo Christi ea demonstrari debuerunt quae pertinent ad efficaciam nostri Baptismi. Circa quam tria sunt consideranda. Primo quidem, principalis virtus ex qua Baptismus efficaciam habet, quae quidem est virtus caelestis. Et ideo baptizato Christo apertum est caelum, ut ostenderetur quod de cetero caelestis virtus Baptismum sanctificaret. Secundo, operatur ad efficaciam Baptismi fides Ecclesiae et eius qui baptizatur, unde et baptizati fidem profitentur, et Baptismus dicitur fidei sacramentum. Per fidem autem inspicimus caelestia, quae sensum et rationem humanam excedunt. Et ad hoc significandum, Christo baptizato aperti sunt caeli. Tertio, quia per Baptismum Christi specialiter aperitur nobis introitus regni caelestis, qui primo homini praeclusus fuerat per peccatum. Unde baptizato Christo aperti sunt caeli, ut ostenderetur quod baptizatis patet via in caelum. Post Baptismum autem necessaria est homini iugis oratio, ad hoc quod caelum introeat, licet enim per Baptismum remittantur peccata, remanet tamen fomes peccati nos impugnans interius, et mundus et Daemones qui impugnant exterius. Et ideo signanter dicitur Luc. III quod, <quote xml:id="TAca84-d1e2456-Qd1e306">Iesu baptizato et orante, apertum est caelum</quote>, quia scilicet fidelibus necessaria est oratio post Baptismum. Vel ut detur intelligi quod hoc ipsum quod per Baptismum caelum aperitur credentibus, est ex virtute orationis Christi. Unde signanter dicitur, Matth. III, quod <quote xml:id="TAca84-d1e2456-Qd1e308">apertum est ei caelum, idest, omnibus propter eum</quote>, sicut si imperator alicui pro alio petenti dicat, ecce, hoc beneficium non illi do, sed tibi, idest, propter te illi; ut Chrysostomus dicit, super Matth.</p>
               <p xml:id="TAca84-d1e2456-d1e311"> Ad primum ergo dicendum quod, sicut Chrysostomus dicit, super Matth., <quote xml:id="TAca84-d1e2456-Qd1e313">sicut Christus secundum dispensationem humanam baptizatus est, quamvis propter se Baptismo non indigeret; sic secundum humanam dispensationem aperti sunt ei caeli, secundum autem naturam divinam semper erat in caelis</quote>.</p>
               <p xml:id="TAca84-d1e2456-d1e316"> Ad secundum dicendum quod, sicut Hieronymus dicit, super Matth., <quote xml:id="TAca84-d1e2456-Qd1e318">caeli aperti sunt Christo baptizato, non reseratione elementorum, sed spiritualibus oculis, sicut et Ezechiel in principio voluminis sui caelos apertos esse commemorat</quote>. Et hoc probat Chrysostomus, super Matth., dicens quod, <quote xml:id="TAca84-d1e2456-Qd1e320">si ipsa creatura, scilicet caelorum, rupta fuisset, non dixisset, aperti sunt ei, quia quod corporaliter aperitur, omnibus est apertum</quote>. Unde et Marci I expresse dicitur quod <quote xml:id="TAca84-d1e2456-Qd1e322">Iesus statim ascendens de aqua, vidit caelos apertos</quote>, quasi ipsa apertio caelorum ad visionem Christi referatur. Quod quidem aliqui referunt ad visionem corporalem, dicentes quod circa Christum baptizatum tantus splendor fulsit in Baptismo ut viderentur caeli aperti. Potest etiam referri ad imaginariam visionem, per quem modum Ezechiel vidit caelos apertos, formabatur enim ex virtute divina et voluntate rationis talis visio in imaginatione Christi, ad significandum quod per Baptismum caeli aditus hominibus aperitur. Potest etiam ad visionem intellectualem referri, prout Christus vidit, Baptismo iam sanctificato, apertum esse caelum hominibus; quod tamen etiam ante viderat fiendum.</p>
               <p xml:id="TAca84-d1e2456-d1e325"> Ad tertium dicendum quod per passionem Christi aperitur caelum hominibus sicut per causam communem apertionis caelorum. Oportet tamen hanc causam singulis applicari, ad hoc quod caelum introeant. Quod quidem fit per Baptismum, secundum illud Rom. VI, <quote xml:id="TAca84-d1e2456-Qd1e327">quicumque baptizati sumus in Christo Iesu, in morte ipsius baptizati sumus</quote>. Et ideo potius fit mentio de apertione caelorum in Baptismo quam in passione. Vel, sicut Chrysostomus dicit, super Matth., <quote xml:id="TAca84-d1e2456-Qd1e329">baptizato Christo caeli tantum sunt aperti, postquam vero tyrannum vicit per crucem, quia non erant portae necessariae caelo nunquam claudendo, non dicunt Angeli, aperite portas, sed, tollite portas</quote>. Per quod dat intelligere Chrysostomus quod obstacula quibus prius obsistentibus animae defunctorum introire non poterant caelos, sunt totaliter per passionem ablata, sed in Baptismo Christi sunt aperta, quasi manifestata iam via per quam homines in caelum erant intraturi.</p>
            </div>
            <div xml:id="TAca84-d1e2456-Dd1e333">
               <head xml:id="TAca84-d1e2456-Hd1e335">Articulus 6</head>
               <p xml:id="TAca84-d1e2456-d1e337"> Ad sextum sic proceditur. Videtur quod inconvenienter spiritus sanctus super Christum baptizatum dicatur in specie columbae descendisse. Spiritus enim sanctus habitat in homine per gratiam. Sed in homine Christo fuit plenitudo gratiae a principio suae conceptionis, quo fuit unigenitus a patre, ut ex supra dictis patet ergo non debuit spiritus sanctus ad eum mitti in Baptismo.</p>
               <p xml:id="TAca84-d1e2456-d1e339"> Praeterea, Christus dicitur in mundum descendisse per mysterium incarnationis, quando <quote xml:id="TAca84-d1e2456-Qd1e341">exinanivit semetipsum, formam servi accipiens</quote>. Sed spiritus sanctus non est incarnatus. Ergo inconvenienter dicitur quod spiritus sanctus descenderit super eum.</p>
               <p xml:id="TAca84-d1e2456-d1e344"> Praeterea, in Baptismo Christi ostendi debuit, sicut in quodam exemplari, id quod fit in nostro Baptismo. Sed in nostro Baptismo non fit aliqua missio visibilis spiritus sancti. Ergo nec in Baptismo Christi debuit fieri visibilis missio spiritus sancti.</p>
               <p xml:id="TAca84-d1e2456-d1e346"> Praeterea, spiritus sanctus a Christo in omnes alios derivatur, secundum illud Ioan. I, <quote xml:id="TAca84-d1e2456-Qd1e348">de plenitudine eius nos omnes accepimus</quote>. Sed super apostolos spiritus sanctus descendit, non in specie columbae, sed in specie ignis. Ergo nec super Christum in specie columbae descendere debuit, sed in specie ignis.</p>
               <p xml:id="TAca84-d1e2456-d1e352"> Sed contra est quod dicitur Luc. III, <quote xml:id="TAca84-d1e2456-Qd1e354">descendit spiritus sanctus corporali specie sicut columba in ipsum</quote>.</p>
               <p xml:id="TAca84-d1e2456-d1e357"> Respondeo dicendum quod hoc quod circa Christum factum est in eius Baptismo, sicut Chrysostomus dicit, super Matth., <quote xml:id="TAca84-d1e2456-Qd1e359">pertinet ad mysterium omnium qui postmodum fuerant baptizandi</quote>. Omnes autem qui Baptismo Christi baptizantur, spiritum sanctum recipiunt, nisi ficti accedant, secundum illud Matth. III, <quote xml:id="TAca84-d1e2456-Qd1e361">ipse vos baptizabit in spiritu sancto</quote>. Et ideo conveniens fuit ut super baptizatum dominum spiritus sanctus descenderet.</p>
               <p xml:id="TAca84-d1e2456-d1e364"> Ad primum ergo dicendum quod, sicut Augustinus dicit, XV de Trin., <quote xml:id="TAca84-d1e2456-Qd1e366">absurdissimum est dicere quod Christus, cum esset iam triginta annorum, accepisset spiritum sanctum, sed venit ad Baptismum, sicut sine peccato, ita non sine spiritu sancto. Si enim de Ioanne scriptum est quod replebitur spiritu sancto ab utero matris suae, quid de homine Christo dicendum est, cuius carnis ipsa conceptio non carnalis, sed spiritualis fuit? Nunc ergo, idest in Baptismo, corpus suum, idest Ecclesiam, praefigurare dignatus est, in qua baptizati praecipue accipiunt spiritum sanctum</quote>.</p>
               <p xml:id="TAca84-d1e2456-d1e369"> Ad secundum dicendum quod, sicut Augustinus dicit, in II de Trin., spiritus sanctus descendisse dicitur super Christum specie corporali sicut columba, non quia ipsa substantia spiritus sancti videretur, quae est invisibilis. Neque ita quod illa visibilis creatura in unitatem personae divinae assumeretur, neque enim dicitur quod spiritus sanctus sit columba, sicut dicitur quod filius Dei est homo, ratione unionis. Neque etiam hoc modo spiritus sanctus visus est in specie columbae sicut Ioannes vidit agnum occisum in Apocalypsi, ut habetur Apoc. V, <quote xml:id="TAca84-d1e2456-Qd1e371">illa enim visio facta fuit in spiritu per spirituales imagines corporum; de illa vero columba nullus unquam dubitavit quin oculis visa sit</quote>. Nec etiam hoc modo in specie columbae spiritus sanctus apparuit sicut dicitur, I Cor. X, <quote xml:id="TAca84-d1e2456-Qd1e373">petra autem erat Christus, illa enim iam erat in creatura, et per actionis modum nuncupata est nomine Christi, quem significabat illa autem columba ad hoc tantum significandum repente extitit et postea cessavit, sicut flamma quae in rubo apparuit Moysi</quote>. Dicitur ergo spiritus sanctus descendisse super Christum, non ratione unionis ad columbam, sed vel ratione ipsius columbae significantis spiritum sanctum, quae descendendo super Christum venit; vel etiam ratione spiritualis gratiae, quae a Deo per modum cuiusdam descensus in creaturam derivatur, secundum illud Iac. I, <quote xml:id="TAca84-d1e2456-Qd1e375">omne datum optimum, et omne donum perfectum, desursum est, descendens a patre luminum</quote>.</p>
               <p xml:id="TAca84-d1e2456-d1e378"> Ad tertium dicendum quod, sicut Chrysostomus dicit, super Matth., <quote xml:id="TAca84-d1e2456-Qd1e380">in principiis spiritualium rerum semper sensibiles apparent visiones, propter eos qui nullam intelligentiam incorporalis naturae suscipere possunt, ut, si postea non fiant, ex his quae semel facta sunt, recipiant fidem</quote>. Et ideo circa Christum baptizatum corporali specie spiritus sanctus visibiliter descendit, ut super omnes baptizatos postea invisibiliter credatur descendere.</p>
               <p xml:id="TAca84-d1e2456-d1e383"> Ad quartum dicendum quod spiritus sanctus in specie columbae apparuit super Christum baptizatum, propter quatuor. Primo quidem, propter dispositionem quae requiritur in baptizato, ut scilicet non fictus accedat, quia, sicut dicitur Sap. I, <quote xml:id="TAca84-d1e2456-Qd1e385">spiritus sanctus disciplinae effugiet fictum</quote>. Columba enim est animal simplex, astutia et dolo carens, unde dicitur Matth. X, <quote xml:id="TAca84-d1e2456-Qd1e387">estote simplices sicut columbae</quote>. Secundo, ad designandum septem dona spiritus sancti, quae columba suis proprietatibus significat. Columba enim secus fluenta habitat, ut, viso accipitre, mergat se et evadat. Quod pertinet ad donum sapientiae, per quam sancti secus Scripturae divinae fluenta resident, ut incursum Diaboli evadant. Item columba meliora grana eligit. Quod pertinet ad donum scientiae, qua sancti sententias sanas, quibus pascantur, eligunt. Item columba alienos pullos nutrit. Quod pertinet ad donum consilii, quo sancti homines, qui fuerunt pulli, idest imitatores, Diaboli, doctrina nutriunt et exemplo. Item columba non lacerat rostro. Quod pertinet ad donum intellectus, quo sancti bonas sententias lacerando non pervertunt, haereticorum more. Item columba felle caret. Quod pertinet ad donum pietatis, per quam sancti ira irrationabili carent. Item columba in cavernis petrae nidificat. Quod pertinet ad donum fortitudinis, qua sancti in plagis mortis Christi, qui est petra firma, nidum ponunt, idest, suum refugium et spem. Item columba gemitum pro cantu habet. Quod pertinet ad donum timoris, quo sancti delectantur in gemitu pro peccatis. Tertio, apparuit spiritus sanctus in specie columbae propter effectum proprium Baptismi, qui est remissio peccatorum et reconciliatio ad Deum, columba enim est animal mansuetum. Et ideo, sicut Chrysostomus dicit, super Matth., <quote xml:id="TAca84-d1e2456-Qd1e389">in diluvio apparuit hoc animal, ramum ferens olivae et communem orbis terrarum tranquillitatem annuntians, et nunc etiam columba apparet in Baptismo, liberationem nobis demonstrans</quote>. Quarto, apparuit spiritus sanctus in specie columbae super dominum baptizatum, ad designandum communem effectum Baptismi, qui est constructio ecclesiasticae unitatis. Unde dicitur Ephes. V, quod <quote xml:id="TAca84-d1e2456-Qd1e391">Christus tradidit semetipsum ut exhiberet sibi gloriosam Ecclesiam, non habentem maculam aut rugam aut aliquid huiusmodi, lavans eam lavacro aquae in verbo vitae</quote>. Et ideo convenienter spiritus sanctus in Baptismo demonstratus est in specie columbae, quae est animal amicabile et gregale. Unde et Cantic. VI dicitur de Ecclesia, <quote xml:id="TAca84-d1e2456-Qd1e393">una est columba mea</quote>. Super apostolos autem in specie ignis spiritus sanctus descendit, propter duo. Primo quidem, ad ostendendum fervorem quo corda eorum erant commovenda, ad hoc quod Christum ubicumque inter pressuras praedicarent. Et ideo etiam in igneis linguis apparuit. Unde Augustinus dicit, super Ioan., <quote xml:id="TAca84-d1e2456-Qd1e396">duobus modis ostendit visibiliter dominus spiritum sanctum, scilicet per columbam, super dominum baptizatum; per ignem, super discipulos congregatos. Ibi simplicitas, hic fervor ostenditur. Ergo, ne per spiritum sanctificati dolum habeant, in columba demonstratus est, et ne simplicitas frigida remaneat, in igne demonstratus est. Nec moveat, quia linguae divisae sunt, unitatem in columba cognosce</quote>. Secundo quia, sicut Chrysostomus dicit, cum oportebat delictis ignoscere, quod fit in Baptismo, mansuetudo necessaria erat, quae demonstratur in columba. Sed ubi adepti sumus gratiam, restat iudicii tempus, quod significatur per ignem.</p>
            </div>
            <div xml:id="TAca84-d1e2456-Dd1e400">
               <head xml:id="TAca84-d1e2456-Hd1e402">Articulus 7</head>
               <p xml:id="TAca84-d1e2456-d1e404"> Ad septimum sic proceditur. Videtur quod illa columba in qua spiritus sanctus apparuit, non fuerit verum animal. Illud enim videtur specie tenus apparere quod secundum similitudinem apparet sed Luc. III dicitur quod <quote xml:id="TAca84-d1e2456-Qd1e406">descendit spiritus sanctus corporali specie sicut columba in ipsum</quote>. Non ergo fuit vera columba, sed quaedam similitudo columbae.</p>
               <p xml:id="TAca84-d1e2456-d1e409"> Praeterea, sicut natura nihil facit frustra, ita nec Deus, ut dicitur in I de caelo. Sed cum columba illa non advenerit nisi ut aliquid significaret atque praeteriret, ut Augustinus dicit, in II de Trin., frustra fuisset vera columba, quia hoc ipsum fieri poterat per columbae similitudinem. Non ergo illa columba fuit verum animal.</p>
               <p xml:id="TAca84-d1e2456-d1e411"> Praeterea, proprietates cuiuslibet rei ducunt in cognitionem naturae illius rei. Si ergo fuisset illa columba verum animal, proprietates columbae significassent naturam veri animalis, non autem effectus spiritus sancti. Non ergo videtur quod illa columba fuerit verum animal.</p>
               <p xml:id="TAca84-d1e2456-d1e413"> Sed contra est quod Augustinus dicit, in libro de agone Christiano, <quote xml:id="TAca84-d1e2456-Qd1e415">neque hoc ita dicimus ut dominum Iesum Christum dicamus solum verum corpus habuisse, spiritum autem sanctum fallaciter apparuisse oculis hominum, sed ambo illa corpora vera esse credimus</quote>.</p>
               <p xml:id="TAca84-d1e2456-d1e419"> Respondeo dicendum quod, sicut supra dictum est, non decebat ut filius Dei, qui est veritas patris, aliqua fictione uteretur, et ideo non phantasticum, sed verum corpus accepit. Et quia spiritus sanctus dicitur spiritus veritatis, ut patet Ioan. XVI, ideo etiam ipse veram columbam formavit in qua appareret, licet non assumeret ipsam in unitatem personae. Unde post praedicta verba Augustinus subdit, <quote xml:id="TAca84-d1e2456-Qd1e421">sicut non oportebat ut homines falleret filius Dei, sic etiam non oportebat ut falleret spiritus sanctus. Sed omnipotenti Deo, qui universam creaturam ex nihilo fabricavit, non erat difficile verum corpus columbae sine aliarum columbarum ministerio figurare, sicut non fuit ei difficile verum corpus in utero Mariae sine virili semine fabricare, cum creatura corporea et in visceribus feminae ad formandum hominem, et in ipso mundo ad formandum columbam, imperio domini voluntatique serviret</quote>.</p>
               <p xml:id="TAca84-d1e2456-d1e424"> Ad primum ergo dicendum quod spiritus sanctus dicitur descendisse in specie vel similitudine columbae, non ad excludendam veritatem columbae, sed ad ostendendum quod non apparuit in specie suae substantiae.</p>
               <p xml:id="TAca84-d1e2456-d1e426"> Ad secundum dicendum quod non fuit superfluum formare veram columbam ut in ea spiritus sanctus appareret, quia per ipsam veritatem columbae significatur veritas spiritus sancti et effectuum eius.</p>
               <p xml:id="TAca84-d1e2456-d1e428"> Ad tertium dicendum quod proprietates columbae eodem modo ducunt ad significandam naturam columbae, et ad designandos effectus spiritus sancti. Per hoc enim quod columba habet tales proprietates, contingit quod columba significat spiritum sanctum.</p>
            </div>
            <div xml:id="TAca84-d1e2456-Dd1e431">
               <head xml:id="TAca84-d1e2456-Hd1e433">Articulus 8</head>
               <p xml:id="TAca84-d1e2456-d1e435"> Ad octavum sic proceditur. Videtur quod inconvenienter, Christo baptizato, fuit vox patris audita filium protestantis. Filius enim et spiritus sanctus, secundum hoc quod sensibiliter apparuerunt, dicuntur visibiliter esse missi. Sed patri non convenit mitti, ut patet per Augustinum, in II de Trin. Ergo etiam nec apparere.</p>
               <p xml:id="TAca84-d1e2456-d1e437"> Praeterea, vox est significativa verbi in corde concepti. Sed pater non est verbum. Ergo inconvenienter manifestatur in voce.</p>
               <p xml:id="TAca84-d1e2456-d1e439"> Praeterea, homo Christus non incoepit esse filius Dei in Baptismo, sicut quidam haeretici putaverunt, sed a principio suae conceptionis fuit filius Dei. Magis ergo in nativitate debuit vox patris protestari Christi divinitatem, quam in eius Baptismo.</p>
               <p xml:id="TAca84-d1e2456-d1e441"> Sed contra est quod dicitur Matth. III, <quote xml:id="TAca84-d1e2456-Qd1e443">ecce, vox de caelis dicens, hic est filius meus dilectus, in quo mihi complacui</quote>.</p>
               <p xml:id="TAca84-d1e2456-d1e447"> Respondeo dicendum quod, sicut supra dictum est, in Baptismo Christi, qui fuit exemplar nostri Baptismi, demonstrari debuit quod in nostro Baptismo perficitur. Baptismus autem quo baptizantur fideles, consecratur in invocatione et virtute Trinitatis, secundum illud Matth. ult., <quote xml:id="TAca84-d1e2456-Qd1e449">euntes, docete omnes gentes, baptizantes eos in nomine patris et filii et spiritus sancti</quote>. Et ideo in Baptismo Christi, ut Hieronymus dicit, <quote xml:id="TAca84-d1e2456-Qd1e451">mysterium Trinitatis demonstratur, dominus ipse in natura humana baptizatur; spiritus sanctus descendit in habitu columbae; patris vox testimonium filio perhibentis auditur</quote>. Et ideo conveniens fuit ut in illo Baptismo pater declararetur in voce.</p>
               <p xml:id="TAca84-d1e2456-d1e454"> Ad primum ergo dicendum quod missio visibilis addit aliquid super apparitionem, scilicet auctoritatem mittentis. Et ideo filius et spiritus sanctus, qui sunt ab alio, dicuntur non solum apparere, sed etiam visibiliter mitti. Pater autem, qui non est ab alio, apparere quidem potest, visibiliter autem mitti non potest.</p>
               <p xml:id="TAca84-d1e2456-d1e456"> Ad secundum dicendum quod pater non demonstratur in voce nisi sicut auctor vocis, vel loquens per vocem. Et quia proprium est patri producere verbum, quod est dicere vel loqui, ideo convenientissime pater per vocem manifestatus est, quae significat verbum. Unde et ipsa vox a patre emissa filiationem verbi protestatur. Et sicut species columbae, in qua demonstratus est spiritus sanctus, non est natura spiritus sancti; nec species hominis, in qua demonstratus est ipse filius, est ipsa natura filii Dei, ita etiam ipsa vox non pertinet ad naturam verbi vel patris loquentis. Unde Ioan. V dominus dicit, <quote xml:id="TAca84-d1e2456-Qd1e458">neque vocem eius, idest patris, unquam audistis, neque speciem eius vidistis</quote>. Per quod, sicut Chrysostomus dicit, super Ioan., <quote xml:id="TAca84-d1e2456-Qd1e460">paulatim eos in philosophicum dogma inducens, ostendit quoniam neque vox circa Deum est neque species, sed superior et figuris est et loquelis talibus</quote>. Et sicut columbam, et etiam humanam naturam a Christo assumptam, tota Trinitas operata est, ita etiam formationem vocis, sed tamen in voce declaratur solus pater ut loquens, sicut naturam humanam solus filius assumpsit, et sicut in columba solus spiritus sanctus demonstratus est; ut patet per Augustinum, in libro de fide ad Petrum.</p>
               <p xml:id="TAca84-d1e2456-d1e463"> Ad tertium dicendum quod divinitas Christi non debuit omnibus in eius nativitate manifestari, sed magis occultari in defectibus infantilis aetatis. Sed quando iam pervenit ad perfectam aetatem, in qua oportebat eum docere et miracula facere et homines ad se convertere, tunc testimonio patris erat eius divinitas indicanda, ut eius doctrina credibilior fieret. Unde et ipse dicit, Ioan. V, <quote xml:id="TAca84-d1e2456-Qd1e465">qui misit me pater, ipse testimonium perhibet de me</quote>. Et hoc praecipue in Baptismo, per quem homines renascuntur in filios Dei adoptivos, filii enim Dei adoptivi instituuntur ad similitudinem filii naturalis, secundum illud Rom. VIII, <quote xml:id="TAca84-d1e2456-Qd1e467">quos praescivit, hos et praedestinavit conformes fieri imaginis filii sui</quote>. Unde Hilarius dicit, super Matth., quod super Iesum baptizatum descendit spiritus sanctus, et vox patris audita est dicentis, <quote xml:id="TAca84-d1e2456-Qd1e469">hic est filius meus dilectus, ut ex his quae consummabantur in Christo, cognosceremus, post aquae lavacrum, et de caelestibus partibus sanctum in nos spiritum avolare, et paternae vocis adoptione Dei filios fieri</quote>.</p>
            </div>
         </div>
      </body>
   </text>
</TEI>